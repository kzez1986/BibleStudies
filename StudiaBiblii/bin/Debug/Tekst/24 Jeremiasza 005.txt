5:1 - Przejdźcie się ulicami Jeruzalem, popatrzcie dokoła, rozejrzyjcie się dobrze, przeszukajcie dokładnie wszystkie jej place, zobaczycie, czy znajdziecie choć jednego, który by był sprawiedliwy, który by usiłował dochować wierności. A wtedy Ja całemu miastu przebaczę - Pan mówi.
5:2 - Ale gdy oni sami mówią: Zaprawdę, na życie Pana! - wtedy na pewno przysięgają fałszywie.
5:3 - Panie, czyż Twoje oczy nie są zwrócone ku temu, co prawe? Zesłałeś na nich nieszczęścia, ale się nie poprawili, zagładą im całkowitą groziłeś, lecz oni odrzucili Twoje pouczenia. Czoła ich są twardsze od głazu i wciąż nie są skłonni, żeby się nawrócić.
5:4 - A ja sobie myślałem, że tylko maluczcy postępują głupio, nie znają bowiem drogi Pana ani królestwa ich własnego Boga.
5:5 - Pójdę tedy raczej do wielkich tego świata, by im do rozsądku przemówić. Bo tacy znają przecież drogę Pana i prawa ich Boga własnego. Ale i oni połamali jarzmo i wszystkie więzy porwali.
5:6 - Niech za to wypadnie na nich lew z lasu, niech rzuci się na nich stado wilków ze stepu. Przed osiedlami ich niech zawyje pantera i niech będzie rozszarpany, ktokolwiek wyjdzie z domu. Bo coraz częstsze są ich przewinienia, a ich bezbożność ciąży dokuczliwie.
5:7 - Dlaczegóż to bowiem miałbym ci przebaczyć? Odeszli przecież ode Mnie wszyscy twoi synowie i zaprzysięgli się tym, co nie są bogiem. Dawałem im jadła do syta, a oni Mnie zdradzili i zachodzili wszyscy do domów nierządnic.
5:8 - Popadli w wyuzdanie, pożądliwość i nierząd i każdy oglądał się za żoną drugiego.
5:9 - Czy miałbym na to patrzeć obojętnie? - mówi Pan. Czy nie mam dokonać zemsty na takim narodzie?
5:10 - Wejdźcie tedy na tarasy winne, wyrządźcie w nich szkody, ale nie wolno wam jeszcze niszczyć ich zupełnie. Usuńcie jednak z nich wszystkie odrośla, bo na pewno nie należą do Pana.
5:11 - Wyraźnie się bowiem przeciwko Mnie zbuntowali synowie domu Izraela i Judy - tak mówi Pan.
5:12 - Pana się wyparli i rzekli, że nic On dla nich nie znaczy: Nie spotka nas żadne nieszczęście, nie widzimy nad sobą ni miecza, ni głodu.
5:13 - Lecz owi prorocy prawdy nie głosili, bo nigdy nie było w nich słowa Pańskiego. (Dlatego, oto co ich spotka:)
5:14 - Mówi bowiem Pan, Bóg Zastępów: Ponieważ prowadzi się takie rozmowy, Ja sam ogniem uczynię w twych ustach moje słowa, lud zaś ten posłuży za drewno na opał, które całkiem strawione zostanie.
5:15 - Posłuchaj nadto: Sprowadzę na was, Domu Izraela, pewien lud z bardzo daleka - Pan mówi. Jest to lud niezwyciężony, prastare pokolenie, lud, którego języka ty nie znasz i którego mowy nie rozumiesz.
5:16 - Jego kołczan jest jak grób otwarty, a wszyscy ich wojownicy są bohaterami.
5:17 - Pochłonie on twoje żniwa i zapasy chleba, synów twoich i córki, owce i bawoły, zniszczy twoje winnice i figowe gaje, zburzy swoim orężem wszystkie twe warownie, którym tak bardzo od dawna ufałeś.
5:18 - Ale nawet za dni owych nie chcę - mówi Pan - wytracić was zupełnie.
5:19 - A gdyby zaczęto wtedy pytać, dlaczego to Pan i Bóg wasz wszystko to wam uczynił, to powiedz tak: Jak odeszliście ode Mnie i zaczęliście w waszym kraju służyć obcym bogom, tak będziecie kiedyś musieli służyć innym bogom w nie waszym kraju.
5:20 - Ogłaszajcie to w Domu Jakuba wykrzykujcie o tym w całym Domu Judy.
5:21 - Ty zaś słuchaj, narodzie ogłupiały, niemądry, wy wszyscy, co macie oczy, ale nie widzicie, i uszy macie, ale nie słyszycie.
5:22 - Nie bójcie się Mnie przecież, mówi Pan, nie trzęście się przed moim obliczem! To Ja morzu wydmami wyznaczyłem granice jako progi, których nigdy nie może przekraczać. A choćby i bardzo wzburzyło się, granic tych przejść nie może; choćby na nim wielkie fale powstały, przez wydmy się nie przedostaną.
5:23 - Lecz naród ten ma serce twarde i zbuntowane; wszyscy zbaczają z drogi i wyraźnie z niej schodzą.
5:24 - Nie powiedzieli sobie, że zaczną się bać swego Pana i Boga, który im zsyła deszcz jesienią i wzrost we właściwej porze, i czas niezmienny zapewnia na tygodnie żniwa.
5:25 - Porządek ten zniweczyliście waszymi grzechami, wskutek waszych występków nie ma więcej deszczu.
5:26 - Zaprawdę, są w moim narodzie przestępcy, co sieci przygotowują jako łowcy ptaków. Pułapki zastawiają, chcąc ludzi w nie łowić.
5:27 - I jak kosz jest wypełniony ptakami, tak domy wasze pełne są przewrotności. Stąd bierze się wasza wielkość i bogactwo,
5:28 - wasze otłuszczenie tak wielkie i ociężałość. Grzeszą prześcigając się w bezbożnych czynach, nikt się o prawość nie troszczy. Nikt nie stara się być sprawiedliwym dla sierot, czekających na poprawę losu, i nikt już nie chce brać w obronę żadnej sprawy ubogich.
5:29 - I czy mam ich za to nie karać? - Pan mówi. Czy nie mam się zemścić na takim narodzie?
5:30 - Rzeczy odrażające i przykre dzieją się w tym kraju.
5:31 - Prorocy kłamstw się dopuszczają, a kapłani uczą, jak im się podoba, lud zaś mój lubuje się tym wszystkim. I cóż będziecie czynić, gdy nadejdzie koniec?