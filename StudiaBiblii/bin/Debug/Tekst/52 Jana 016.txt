16:1 - Powiedziałem wam to wszystko, żebyście się nie załamali w wierze.
16:2 - Wyłączą was bowiem z synagogi i przyjdzie nawet taki moment, że ci, co was będą zabijać, będą to czynić w przeświadczeniu, że oddają cześć Bogu.
16:3 - Będą tak postępować, gdyż nie poznali ani Ojca, ani Mnie.
16:4 - A Ja powiedziałem wam to wszystko, abyście, gdy nadejdzie godzina, przypomnieli sobie, że Ja już wam to mówiłem. Nie mówiłem wam jednak tego na samym początku, ponieważ byłem z wami.
16:5 - Teraz zaś odchodzę od Tego, który Mnie posłał, a nikt z was nie pyta Mnie, dokąd idę.
16:6 - Ponieważ jednak powiedziałem wam o tym, ogarnął was smutek.
16:7 - Lecz Ja was zapewniam: Naprawdę pożyteczniej jest dla was, żebym odszedł; bo jeżeli nie odejdę, nie przyjdzie do was Pocieszyciel. Jeżeli zaś odejdę, poślę Go wam.
16:8 - A On, gdy przyjdzie, pouczy świat o grzechu, o sprawiedliwości i o sądzie.
16:9 - Wykaże ludziom, że grzeszą, ponieważ nie wierzą we Mnie.
16:10 - Wyjaśni, co to jest sprawiedliwość - bo idę do Ojca i już Mnie nie zobaczycie.
16:11 - Wreszcie [wyjawi całą prawdę] o sądzie, bo władca tego świata już został osądzony.
16:12 - Mam wam jeszcze wiele do powiedzenia, ale wy na razie nie możecie tego pojąć.
16:13 - Kiedy zaś przyjdzie już ów Duch Prawdy, pozwoli wam zrozumieć całą prawdę. Nie będzie On bowiem mówił od siebie, lecz przekaże wam wszystko, co usłyszy, i objawi wam rzeczy przyszłe.
16:14 - On to otoczy Mnie chwałą, ponieważ z mojego weźmie i wam objawi.
16:15 - Wszystko, co ma Ojciec, jest również moje. Dlatego powiedziałem, że z mojego weźmie i wam objawi.
16:16 - Już niedługo, a nie będziecie Mnie oglądać, a potem znów niezadługo ujrzycie Mnie.
16:17 - Niektórzy spośród Jego uczniów zaczęli tedy pytać się nawzajem: Cóż to znaczy, że niedługo już, a nie będziemy Go oglądać, i że potem znów niezadługo mamy Go ujrzeć, oraz to, że idzie do Ojca?
16:18 - Co oznacza owo niedługo - zastanawiali się i stwierdzili: Nie wiemy, co On mówi.
16:19 - A Jezus widział, że chcieli Go prosić o wyjaśnienie, i dlatego sam rzekł do nich: Zastanawiacie się między sobą nad tym, iż powiedziałem wam: Już niedługo, a nie będziecie Mnie oglądać, a potem znów niezadługo ujrzycie Mnie?
16:20 - Zaprawdę, zaprawdę powiadam wam: Wy będziecie płakać i żalić się, a świat będzie się weselił. Będziecie się smucić, lecz smutek wasz przemieni się w radość.
16:21 - Kobieta, gdy ma rodzić, również jest pełna niepokoju, bo nadchodzi jej godzina. Kiedy już jednak urodzi dziecię, zapomina o bólu i jest przepełniona radością, że oto przyszedł na świat człowiek.
16:22 - Wy również teraz smucicie się co prawda, lecz Ja znów was zobaczę, a wtedy rozraduje się wasze serce i nikt już was tej radości nie pozbawi.
16:23 - W tym dniu o nic już nie będziecie Mnie pytać. Zaprawdę, zaprawdę mówię wam, o cokolwiek poprosicie Ojca w imię moje, da wam.
16:24 - Dotychczas o nic nie prosiliście w imię moje. Proście tedy, a otrzymacie, i radość wasza będzie pełna.
16:25 - Już mówiłem wam o tym, ale w przypowieściach. Nadchodzi jednak godzina, kiedy już nie będę mówił do was w przypowieściach, ale całkiem jawnie powiem wam [wszystko] o Ojcu.
16:26 - Wtedy będziecie również prosić w imię moje. Nie mówię, że Ja będę musiał jeszcze wstawiać się u Ojca za wami.
16:27 - Ojciec bowiem sam was miłuje, ponieważ wyście Mnie umiłowali i uwierzyliście, że wyszedłem od Ojca.
16:28 - Wyszedłem od Ojca i przyszedłem na świat, teraz znów opuszczam świat i idę do Ojca.
16:29 - Powiedzieli tedy uczniowie Jego: Oto teraz wreszcie mówisz otwarcie i nie posługujesz się żadnymi przypowieściami.
16:30 - Teraz już jesteśmy przekonani, że wszystko wiesz i nie ma potrzeby pytać Cię o cokolwiek. Dlatego wierzymy również, że od Boga wyszedłeś.
16:31 - A Jezus odpowiedział: Teraz wierzycie?
16:32 - Otóż nadchodzi godzina, nawet już nadeszła, że rozpierzchniecie się każdy w swoją stronę, zostawiając Mnie samego. Ale Ja nie jestem sam, jest ze Mną mój Ojciec.
16:33 - Powiedziałem wam to, żebyście we Mnie szukali ukojenia. Na świecie będziecie doznawać wiele ucisku, lecz nie traćcie ducha, gdyż Ja zwyciężyłem świat.