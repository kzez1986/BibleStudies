9:1 - Przechodząc kiedyś ujrzał Jezus pewnego człowieka, który był niewidomy od urodzenia.
9:2 - Uczniowie zapytali tedy Jezusa: Nauczycielu, dlaczego ten człowiek urodził się niewidomy: Czy to on sam dopuścił się jakiegoś grzechu, czy może jego rodzice?
9:3 - A Jezus odpowiedział: Nie chodzi tu o grzech ani jego, ani jego rodziców; stało się zaś tak, aby przez niego objawiły się sprawy Boże.
9:4 - Dopóki jest jeszcze dzień, wszyscy winniśmy dopełniać dzieła Tego, który Mnie posłał. Nadchodzi jednak noc i nikt nie będzie już mógł niczego dokonać.
9:5 - Dopóki przebywam na świecie, jestem światłością świata.
9:6 - Gdy skończył mówić, splunął na ziemię, uczynił błoto ze śliny i pomazał nim oczy niewidomego.
9:7 - A potem rzekł do niego: Idź i obmyj się w sadzawce Siloe - nazwa ta oznacza „Posłany”. On odszedł, obmył się i wrócił widząc.
9:8 - Sąsiedzi zaś i wszyscy, którzy widywali go przedtem jako żebraka pytali: Czyż nie jest to ten człowiek, który siedzi i żebrze?
9:9 - Jedni odpowiadali wówczas: Tak, to on - a inni zaprzeczali mówiąc: Nie, on jest tylko do tamtego podobny. On sam zaś oświadczył: Tak, to ja jestem.
9:10 - Zapytali go więc: Jakże otwarły ci się oczy?
9:11 - A on odpowiedział: Pewien człowiek, imieniem Jezus, uczynił błoto, pomazał moje oczy i rzekł do mnie: Idź do sadzawki Siloe i obmyj się. Poszedłem więc, obmyłem się i widzę.
9:12 - Zapytali go tedy: Gdzież On jest? Odpowiedział: Nie wiem.
9:13 - Zaprowadzili zatem tego człowieka, jeszcze do niedawna niewidomego, do faryzeuszy.
9:14 - Tego zaś dnia, w którym Jezus uczynił błoto i otworzył mu oczy, był szabat.
9:15 - Zapytali go więc faryzeusze, w jaki sposób odzyskał wzrok. A on odpowiedział: Pomazał mi oczy błotem, a ja obmyłem się i widzę.
9:16 - Wtedy niektórzy spośród faryzeuszy powiedzieli: Ten człowiek nie jest od Boga, bo nie zachowuje szabatu. A inni, pytali: Lecz jak wobec tego, jeśli jest grzesznikiem, może czynić takie znaki? I doszło między nimi do rozdwojenia.
9:17 - Zapytali tedy jeszcze raz niewidomego: A ty sam co sądzisz o Nim? Przecież ci wzrok przywrócił. I odpowiedział im: To prorok.
9:18 - Lecz Żydzi nie uwierzyli, że on kiedykolwiek był niewidomym i że wzrok odzyskał. Wezwali więc rodziców człowieka, który przejrzał,
9:19 - i pytali ich: Czy to wasz syn ten człowiek, o którym mówicie, że był niewidomym od urodzenia? Cóż się więc stało, że teraz widzi?
9:20 - A rodzice odpowiedzieli tak: Wiemy, że to nasz syn i że urodził się niewidomym,
9:21 - lecz nie wiemy, jak się to stało, że teraz widzi, i kto mu wzrok przywrócił. Jego samego zapytajcie; ma przecież swoje lata, niech mówi za siebie.
9:22 - Taką odpowiedź dali rodzice, ponieważ bali się Żydów. Żydzi bowiem już zadecydowali, że jeśliby ktoś uznawał Jezusa za Mesjasza, zostanie wyłączony z synagogi.
9:23 - Dlatego to powiedzieli jego rodzice: Ma swoje lata, jego samego zapytajcie!
9:24 - Ponownie tedy zawołali tego człowieka, który był niewidomy, i powiedzieli doń: Oddaj chwałę Bogu; wiemy bowiem dobrze, że ten człowiek jest grzesznikiem.
9:25 - Lecz on odpowiedział: Nie wiem, czy jest grzesznikiem. Wiem tylko, że byłem niewidomy, a teraz widzę.
9:26 - Zapytali go tedy: A cóż On ci uczynił? W jaki sposób przywrócił ci wzrok?
9:27 - I odpowiedział im: Przecież już wam mówiłem, ale nie chcieliście mnie słuchać. Dlaczego zamierzacie mnie znów przesłuchiwać? Czy wy również chcecie zostać Jego uczniami?
9:28 - W odpowiedzi na to obrzucili go obelgami wołając: Ty bądź sobie Jego uczniem. My jesteśmy uczniami Mojżesza.
9:29 - My wiemy również, że do Mojżesza przemawiał sam Bóg, nie wiemy natomiast, skąd On pochodzi.
9:30 - Na to rzekł do nich ów człowiek: To dziwne, że wy nie wiecie, skąd On pochodzi. A jednak to On właśnie przywrócił mi wzrok.
9:31 - Wiadomo przecież, że Bóg wysłuchuje nie grzeszników, lecz tych, którzy oddają Bogu cześć i pełnią Jego wolę.
9:32 - Nigdy nie słyszał nikt, żeby można było przywrócić wzrok człowiekowi niewidomemu od urodzenia.
9:33 - I ten człowiek również, gdyby nie był od Boga, niczego nie mógłby dokonać.
9:34 - Odpowiadając zawołali do niego: Przyszedłeś na świat cały w grzechach, a masz odwagę nas pouczać? I wypędzili go.
9:35 - Gdy Jezus usłyszał, że go wypędzili, zapytał go przy najbliższym spotkaniu: Czy ty wierzysz w Syna Człowieczego?
9:36 - A on odpowiadając rzekł: Któż to jest, Panie, żebym w Niego uwierzył?
9:37 - A Jezus na to: Jest Nim Ten, którego widzisz i który rozmawia teraz z tobą.
9:38 - Wtedy on odpowiedział: Wierzę, Panie - i oddał Mu pokłon.
9:39 - Rzekł tedy Jezus: Przyszedłem na świat po to, aby dokonać sądu; aby ci, którzy nie widzą, wzrok odzyskali, i aby ci, którzy widzą, stali się niewidomymi.
9:40 - Wtedy niektórzy spośród obecnych tam faryzeuszy zapytali: Czyż i my jesteśmy niewidomi?
9:41 - A Jezus na to: Gdybyście byli niewidomi, nie mielibyście grzechu. Ponieważ jednak mówicie: Widzimy - wobec tego ciąży na was grzech.