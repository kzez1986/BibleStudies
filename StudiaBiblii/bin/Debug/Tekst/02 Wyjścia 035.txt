35:1 - Zwoławszy całe zgromadzenie Izraela, Mojżesz powiedział: Oto, co nakazał nam Jahwe:
35:2 - Będziesz pracował przez sześć dni, ale dzień siódmy będzie dla was święty. W tym dniu będziecie zażywali całkowitego odpoczynku dla uczczenia Jahwe. Kto by zaś pracował tego dnia, zasłuży na karę śmierci.
35:3 - Nawet ognia nie będziecie rozpalać w domach waszych w dzień szabatu.
35:4 - I dalej mówił Mojżesz do całego zgromadzenia synów Izraela: Oto, co jeszcze nakazał Jahwe:
35:5 - Z wszystkiego, co posiadacie, macie składać daninę dla Jahwe. Każdy z was, powodowany potrzebą serca, będzie składał daninę dla Jahwe: ze złota, ze srebra i z brązu;
35:6 - z purpury fioletowej, z purpury czerwonej, z karmazynu, z bisioru, z koziej sierści,
35:7 - ze skór baranich farbowanych na czerwono, ze skór delfinów, z drewna akacjowego,
35:8 - z oliwy, aby podtrzymywać światło świecznika, z różnych wonności potrzebnych do wyrobu oleju namaszczenia i kadzidła,
35:9 - z kamieni onyksu i z innych drogich kamieni, którymi przyozdabia się efod i pektorał.
35:10 - Poza tym każdy, kto odznacza się jakąś umiejętnością, powinien się zgłosić, aby pomóc w wykonaniu tego wszystkiego, co Jahwe nakazał przygotować,
35:11 - a mianowicie: przybytek razem z namiotem i jego nakryciem, pierścienie, deski, belki poprzeczne, słupy z cokołami,
35:12 - arkę i drążki [do jej przenoszenia], przebłagalnię, zasłonę przedzielającą,
35:13 - stół z drążkami [do jego przenoszenia] i wszystkimi przyborami, chleby pokładne,
35:14 - świecznik z wszystkimi przyborami, lampy i oliwę do świecznika,
35:15 - ołtarz do spalania kadzidła i drążki [do przenoszenia ołtarza], olej do namaszczeń i różne wonności do sporządzania kadzidła, zasłonę przy wejściu do przybytku,
35:16 - ołtarz całopalenia z kratą brązową i drążkami oraz wszystkimi przyborami, naczynie do obmyć z podstawą,
35:17 - zasłonę przy wejściu na dziedziniec,
35:18 - paliki [potrzebne do ustawienia] przybytku, paliki ze sznurami [potrzebne do wytyczania] dziedzińca,
35:19 - szaty święte do spełniania służby w przybytku, strój kapłański dla arcykapłana Aarona oraz szaty dla jego synów do wypełniania posług kapłańskich.
35:20 - Całe zgromadzenie synów Izraela odeszło od Mojżesza.
35:21 - Wszyscy, którym to nakazywało serce i którzy byli chętni do czynienia dobra, zaczęli przychodzić i przynosić dla Jahwe dary potrzebne do zbudowania Namiotu Spotkania i do pokrycia wydatków związanych ze służbą w namiocie i ze sporządzeniem szat świętych.
35:22 - Przychodzili zarówno mężczyźni, jak i kobiety. Wszyscy, którym to nakazywało serce, przynosili spinki, kolczyki, pierścienie, bransolety, różne przedmioty ze złota. Każdy złożył dla Jahwe coś ze złota.
35:23 - Ci wszyscy, którzy posiadali u siebie purpurę fioletową albo purpurę czerwoną, karmazyn, bisior, sierść kozią, skóry baranie farbowane na czerwono oraz skóry delfinów, przynosili to [wszystko dla Jahwe].
35:24 - Wszyscy ci, którzy chcieli złożyć daninę ze srebra albo brązu, przynosili swój dar dla Jahwe. Wszyscy ci, którzy posiadali u siebie drewno akacjowe, potrzebne do wyrobu różnych przedmiotów kultu, również je przynosili.
35:25 - Wszystkie szczególnie uzdolnione kobiety przędły własnoręcznie i przynosiły to, co zrobiły: purpurę fioletową, purpurę czerwoną, karmazyn i bisior.
35:26 - Inne, też powodowane potrzebą serca i o zręcznych palcach, przędły sierść kozią.
35:27 - Przełożeni ludu przynosili kamienie onyksu i inne kamienie do przyozdobienia efodu i pektorału,
35:28 - różne wonności i oliwę do świecznika oraz oliwę do namaszczeń i do pachnącego kadzidła.
35:29 - Wszyscy synowie Izraela, zarówno mężczyźni, jak i kobiety, słuchając nakazu serca, aby przyczynić się do wykonania tego wszystkiego, co Jahwe przez Mojżesza nakazał uczynić, pośpieszyli z dobrowolnymi ofiarami dla Jahwe.
35:30 - I powiedział Mojżesz do synów Izraela: Oto wybrał Jahwe Besaleela, syna Uriego, syna Chura z pokolenia Judy.
35:31 - Napełnił go duchem Bożym, mądrością i umiejętnością wykonywania różnych prac, [a mianowicie]
35:32 - jak należy wytwarzać przedmioty ze złota, srebra i brązu,
35:33 - jak obrabiać i obsadzać kamienie, jak z drewna wyrabiać różne przedmioty.
35:34 - Obdarzył go także zdolnościami do nauczania innych. Podobne zdolności otrzymał również Oholiab, syn Achisamaka z pokolenia Dana.
35:35 - Obdarzył ich [Jahwe] umiejętnością sporządzania wszelkich rzeźb, tkania w różne desenie purpury fioletowej, purpury czerwonej, karmazynu, bisioru. Potrafili wykonywać wszelkie prace i byli w nich pełni pomysłowości.