1:1 - Wielu już usiłowało opowiedzieć rzeczy, które się wśród nas wydarzyły,
1:2 - tak jak je przekazali nam ci, co byli [ich] naocznymi świadkami i posługiwali słowu.
1:3 - Dlatego też i ja, dostojny Teofilu, postanowiłem zbadać dokładnie wszystko i opisać ci według kolejności,
1:4 - żebyś poznał całą prawdę pouczeń, których ci udzielono.
1:5 - Za czasów Heroda, króla Judei, żył pewien kapłan, imieniem Zachariasz, z klasy kapłańskiej Abiasza. Żona jego pochodziła z rodu Aarona i miała na imię Elżbieta.
1:6 - Oboje byli sprawiedliwi wobec Boga, przestrzegając gorliwie wszystkich przykazań i przepisów Pańskich.
1:7 - Nie mieli jednak dzieci, ponieważ Elżbieta była niepłodna; zresztą oboje byli już podeszli w latach.
1:8 - I oto stało się, że gdy w przypadającej dla jego klasy kolejności [Zachariasz] pełnił służbę kapłańską przed Bogiem,
1:9 - zgodnie ze zwyczajem, który był praktykowany wśród kapłanów, na niego padł los, by wszedł do świątyni Pańskiej i nałożył kadzidła.
1:10 - Cała rzesza ludzi modliła się w czasie kadzenia na zewnątrz świątyni.
1:11 - I ukazał się mu anioł Pański po prawej stronie ołtarza kadzenia.
1:12 - Na jego widok przeraził się Zachariasz i lęk go ogarnął.
1:13 - I powiedział do niego anioł: Nie bój się, Zachariaszu! Modlitwa twoja została wysłuchana. Oto Elżbieta, żona twoja, porodzi ci syna, któremu dasz imię Jan.
1:14 - Sam będziesz się cieszył i radował, i wielu innych będzie się weselić z powodu jego narodzenia.
1:15 - Będzie on bowiem wielki w oczach Pana. Nie będzie pił ani wina, ani sycery. Od łona matki będzie pełen Ducha Świętego
1:16 - i wielu spośród Izraela nawróci do Pana, Boga ich.
1:17 - Sam będzie szedł przed Nim w duchu i w mocy Eliasza, aby zwrócić serce ojców ku ich synom, a niewierzących - ku rozsądkowi sprawiedliwych, i by przygotować Panu lud doskonały.
1:18 - A Zachariasz rzekł do anioła: Po czymże to poznam? Ja jestem już przecież stary a moja żona także podeszła w latach.
1:19 - Odpowiadając tedy anioł rzekł do niego: Ja jestem Gabriel, który stoi przed Bogiem. Zostałem posłany, aby mówić z tobą i by donieść ci tę dobrą nowinę.
1:20 - Lecz ty sam staniesz się niemy i nie będziesz mógł mówić aż do dnia, w którym się to wszystko stanie, ponieważ nie uwierzyłeś słowom moim, które się wypełnią we właściwym czasie.
1:21 - A lud oczekiwał na Zachariasza i dziwił się że tak długo zostaje w świątyni.
1:22 - Kiedy zaś wyszedł, nie mógł do nich nic powiedzieć. Wtedy zrozumieli, że miał jakieś widzenie w świątyni. A on tylko dawał im znaki i pozostał niemową.
1:23 - Kiedy zaś skończył się czas jego służby, wrócił do swego domu.
1:24 - Potem żona jego Elżbieta poczęła i pozostawała w ukryciu przez pięć miesięcy.
1:25 - Tak oto uczynił mi Pan - mówiła - w tych dniach, kiedy to raczył zdjąć ze mnie hańbę wobec ludzi.
1:26 - W szóstym zaś miesiącu anioł Gabriel został posłany przez Boga do miasta galilejskiego Nazaret,
1:27 - do dziewicy poślubionej człowiekowi imieniem Józef, z pokolenia Dawidowego. Dziewica zaś miała na imię Maryja.
1:28 - I wszedłszy do niej anioł powiedział: Bądź pozdrowiona, pełna łaski! Pan z tobą, (błogosławiona jesteś między niewiastami).
1:29 - A ona przelękła się usłyszawszy te słowa i myślała sobie, co miałoby znaczyć to pozdrowienie.
1:30 - Wtedy rzekł do niej anioł: Nie bój się, Maryjo, bo znalazłaś łaskę u Boga.
1:31 - Oto poczniesz w swym łonie i porodzisz syna, i nadasz Mu imię Jezus.
1:32 - Stanie się On wielkim i będzie nazwany Synem Najwyższego, a Pan Bóg da Mu stolicę ojca Jego, Dawida.
1:33 - I będzie panował nad domem Jakuba na wieki, i królestwo Jego nie będzie mieć końca.
1:34 - A Maryja powiedziała do anioła: Jakże się to stanie? Przecież ja nie znam męża.
1:35 - Odpowiadając jej anioł rzekł: Duch Święty zstąpi na ciebie i osłoni cię moc Najwyższego. Dlatego też Święte, to, co się narodzi, będzie nazwane Synem Bożym.
1:36 - Oto Elżbieta, krewna twoja, również poczęła dziecię w swej starości. Teraz jest już w szóstym miesiącu ta, którą nazywają niepłodną.
1:37 - Nic bowiem nie jest niemożliwe u Boga.
1:38 - I rzekła na to Maryja: Oto ja służebnica Pańska, niech mi się stanie według słowa twego. Wtedy odszedł od niej anioł.
1:39 - A Maryja wybrała się w tym czasie i wyruszyła z pośpiechem w góry do pewnego miasta [przynależącego do pokolenia] Judy.
1:40 - Weszła do domu Zachariasza i pozdrowiła Elżbietę.
1:41 - A gdy pozdrowienie Maryi usłyszała Elżbieta, poruszyło się dziecię w jej łonie, ona zaś, napełniona Duchem Świętym, zawołała w uniesieniu wielkim.
1:42 - Jesteś błogosławiona wśród niewiast, błogosławiony także owoc twojego łona.
1:43 - Skądże mi to [szczęście], że oto sama Matka Pana mojego przychodzi do mnie?
1:44 - Gdy tylko zabrzmiał w uszach moich głos twojego pozdrowienia, poruszyło się radośnie dziecię w moim łonie.
1:45 - O, błogosławiona jesteś za to, żeś uwierzyła w spełnienie się wszystkiego, co Pan ci powiedział.
1:46 - A Maryja odrzekła: Uwielbia dusza moja Pana
1:47 - i duch mój rozradował się w Bogu, Zbawicielu moim,
1:48 - bo wejrzał na małość sługi swojej. Oto teraz będą mnie nazywać błogosławioną wszystkie narody.
1:49 - Bo wielkie rzeczy uczynił mi Wszechmocny i święte jest imię Jego.
1:50 - Jego miłosierdzie zaś z pokolenia na pokolenie względem tych, którzy się Go boją.
1:51 - Ramieniem swoim moc okazał, rozproszył tych, co się wynosili w swym sercu.
1:52 - Możnych usunął z ich tronów, a pokornych wywyższył.
1:53 - Głodnych napełnił dobrami, bogaczy zaś z niczym odprawił.
1:54 - Wejrzał na Izraela, swego sługę, przypominając [dawne] miłosierdzie swoje,
1:55 - jak to powiedział ojcom naszym o Abrahamie i o potomstwie jego na wieki.
1:56 - I pozostała z nią Maryja około trzech miesięcy, a potem wróciła do swego domu.
1:57 - Dla Elżbiety zaś nadszedł czas jej rozwiązania i porodziła syna.
1:58 - I dowiedzieli się jej sąsiedzi i krewni o tym, jak to Pan okazał jej swoje miłosierdzie. I cieszyli się wspólnie z nią.
1:59 - A dnia ósmego przyszli, by obrzezać chłopca i nadać mu imię ojca jego, Zachariasza.
1:60 - Lecz matka jego odpowiedziała: Żadną miarą! Będzie się nazywał Jan.
1:61 - Wtedy powiedziano jej, że nikt w jej rodzinie nie nosi tego imienia.
1:62 - I pytali na migi jego ojca, jak chciałby go nazwać.
1:63 - A on, poprosiwszy o tabliczkę, napisał: Jan jest jego imię. I dziwili się wszyscy.
1:64 - Zaraz też otworzyły się jego usta i [rozwiązał się] język, i mówił wielbiąc Boga.
1:65 - A wszystkich sąsiadów [ich] ogarnęło przerażenie i opowiadano o tym po wszystkich górskich okolicach.
1:66 - A wszyscy, którzy tego słuchali, byli prawdziwie przejęci i pytali: Kim też będzie to dziecko? Bo ręka Pańska była nad nim.
1:67 - Zachariasz zaś, ojciec jego, napełniony Duchem Świętym, prorokował mówiąc:
1:68 - Niech będzie uwielbiony Pan, Bóg Izraela za to, że wejrzał na lud swój i wybawił go.
1:69 - I wzbudził nam potęgę zbawienia w domu sługi swego, Dawida,
1:70 - jak to zapowiedział od dawna przez usta świętych proroków swoich:
1:71 - wybawienie od naszych nieprzyjaciół i uwolnienie z rąk wszystkich, którzy nas nienawidzą;
1:72 - aby okazać miłosierdzie ojcom naszym i przypomnieć swe święte przymierze:
1:73 - przysięgę, jaką złożył ojcu naszemu Abrahamowi,
1:74 - że za sprawą Jego wyrwani z mocy nieprzyjaciół bez lęku służyć Mu będziemy
1:75 - w świętości i sprawiedliwości wobec Niego przez wszystkie dni naszego życia.
1:76 - A ty, dziecko, będziesz nazwane prorokiem Najwyższego; pójdziesz bowiem przed obliczem Pana żeby przygotować drogi dla Niego
1:77 - i nieść Jego ludowi wieść o zbawieniu przez odpuszczenie mu grzechów,
1:78 - dzięki litości serdecznej Boga naszego. Przez nią to wejrzał na nas Ten, co wschodzi z wysoka,
1:79 - aby oświecić pozostających w ciemności i w mrokach śmierci i skierować nasze kroki na drogę pokoju.
1:80 - A dziecię rosło i umacniało się na duchu, i pozostawało na pustkowiu aż do czasu ukazania się Izraelowi.