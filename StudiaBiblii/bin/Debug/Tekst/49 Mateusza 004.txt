4:1 - Duch zaprowadził kiedyś Jezusa na pustynię, aby był poddany kuszeniu przez szatana.
4:2 - Poszcząc tam przez czterdzieści dni i czterdzieści nocy, począł Jezus odczuwać głód.
4:3 - Zbliżył się wtedy do Niego kusiciel i powiedział Mu: Jeśli jesteś Synem Bożym, rozkaż tym kamieniom, żeby się zamieniły w chleby.
4:4 - Lecz On mu odpowiedział: Napisane jest: Człowiek żyje nie samym chlebem, lecz wszelkim słowem, które pochodzi z ust Boga.
4:5 - Wtedy zaprowadził Go diabeł do Miasta Świętego, umieścił Go na szczycie świątyni
4:6 - i powiedział Mu: Jeśli jesteś Synem Bożym, rzuć się na dół; napisane jest przecież: Dla Ciebie wyda On rozkaz swoim aniołom i będą Cię nosili na rękach, abyś nie zranił swej stopy o jakiś kamień.
4:7 - A Jezus odpowiedział: Jest także napisane: Nie będziesz kusił Pana, Boga twego.
4:8 - Jeszcze raz przystąpił do Niego diabeł i zaprowadził Go na bardzo wysoką górę; pokazał Mu wszystkie królestwa tego świata z całym ich blaskiem
4:9 - i powiedział Mu: Dam Ci to wszystko, jeśli tylko upadłszy złożysz mi hołd.
4:10 - Wtedy Jezus odpowiedział: Odejdź precz, szatanie! Jest bowiem napisane: Ty będziesz składał hołdy Panu, Bogu twemu, i tylko Jemu będziesz cześć oddawał.
4:11 - Wówczas dopiero diabeł Go opuścił, a zbliżyli się aniołowie i służyli Mu.
4:12 - A kiedy Jezus dowiedział się o uwięzieniu Jana poszedł do Galilei
4:13 - i ominąwszy Nazaret, zatrzymał się w Kafarnaum, nad brzegiem jeziora, tam, gdzie graniczą ze sobą Zabulon i Neftali.
4:14 - I tak oto miała się wypełnić przepowiednia proroka Izajasza:
4:15 - Ziemia Zabulona, ziemia Neftalego, droga nadmorska, kraj zajordański, Galilea pogan.
4:16 - Naród, który żył w ciemnościach, ujrzał światłość wielką. Jasność ukazała się nad tymi, którzy mieszkali w mrocznej krainie śmierci.
4:17 - Od tego momentu począł Jezus nauczać wołając: Nawróćcie się, bo królestwo niebieskie jest blisko.
4:18 - Idąc kiedyś wzdłuż Morza Galilejskiego, zobaczył Jezus dwu braci: Szymona, zwanego Piotrem, i Andrzeja, jego brata, jak zarzucali sieć w morze; byli bowiem rybakami.
4:19 - I powiedział do nich: Chodźcie ze Mną, a Ja sprawię, że będziecie łowić ludzi.
4:20 - A oni, zostawiwszy sieci swe na miejscu, poszli za Nim.
4:21 - Idąc dalej, zobaczył znów dwu braci: Jakuba, syna Zebedeusza, i Jana, brata jego, jak będąc w łodzi z ojcem swym Zebedeuszem naprawiali sieci. Ich też przywołał [ku sobie].
4:22 - I natychmiast, zostawiwszy łódź i ojca, poszli za Nim.
4:23 - Tymczasem obchodził całą Galileę, nauczał w synagogach, ogłaszał Dobrą Nowinę królestwa i leczył wszelkie choroby i wszystkie ludzkie słabości.
4:24 - Wieść o Nim rozchodziła się aż po całej Syrii. Przynoszono Mu wszystkich nieszczęśliwych, dotkniętych chorobami, sparaliżowanych. A On ich uzdrawiał.
4:25 - Wielkie tłumy zgromadziły się wokół Niego z Galilei, z Dekapolu, z Jerozolimy, z Judei i z Transjordanii.