36:1 - I dalej mówił Elihu tak:
36:2 - Poczekaj, coś jeszcze powiedzieć ci pragnę: w obronie Boga długo mogę mówić.
36:3 - Całą swą mądrość przywołam i sprawiedliwość Stwórcy wykażę.
36:4 - Żadnego kłamstwa nie ma w moich słowach, stoi przed tobą człowiek samej prawdy.
36:5 - A Bóg, chociaż potężny, nie sieje zagłady, bo wielka jest moc Jego i mądrość.
36:6 - Bezbożnych nie zostawia przy życiu, a uciśnionym przyznaje rację.
36:7 - Od sprawiedliwych nie odwraca oczu, jeśli są królami na tronach, utwierdza ich i czyni wielkimi.
36:8 - Lecz gdy ich więzami ukarze, w kajdany nędzy zakuje,
36:9 - przed oczy im stawia ich czyny i wszystkie występki zrodzone z pychy.
36:10 - Otwiera ich uszy na prawdę i napomina, by od zła odeszli.
36:11 - Jeśli Go posłuchają i zaczną Mu służyć, dni ich wypełnia znów szczęście, ich czas upływa w dobrobycie.
36:12 - Jeśli Go nie posłuchają, schodzą do krainy śmierci i giną w swej bezrozumności.
36:13 - Zatwardziali zaś gniew swój kryją i choć są skrępowani, nie wzywają pomocy.
36:14 - I tak zamiera ich młode życie, które było jak życie nierozumnych dzieci.
36:15 - Ale swymi plagami Bóg ratuje karanych i uciskając ich otwiera im uszy.
36:16 - Ciebie też pragnie wyrwać z udręczenia, przed tobą zaś dal rozległa, nie wąska cieśnina, a tłustych potraw pełno na twym stole.
36:17 - Lecz skoro się prawujesz jak bezbożnik, spotka cię i sprawiedliwość, i prawo.
36:18 - Obyż cię nie zgubiła obfitość wszystkiego, a okup bogaty nie zawiódł na manowce.
36:19 - Czy krzyk twój wybawi cię z nędzy, choćbyś najbardziej wytężał swe siły?
36:20 - Nie wzdychaj, by noc nadeszła, która ziemi zabrała już wiele narodów.
36:21 - Pilnuj się i zła unikaj, jak możesz, bo to przez nie jesteś doświadczony bólem.
36:22 - Popatrz, jak wielki jest Bóg w swej potędze! Któż może tak jak On pouczać?
36:23 - Któż się ośmieli wskazać Mu drogę? Kto odważy się Jemu powiedzieć: Źle czynisz?
36:24 - Pamiętaj, by wychwalać Jego dzieła, o których ludzie śpiewają pieśni.
36:25 - Świat cały je podziwia, choć ogląda z daleka.
36:26 - Tak, Bóg jest wielki, nie da się Go pojąć i nie do zbadania jest liczba lat Jego.
36:27 - To On wynosi ku górze krople wody i sprawia, że jako deszcz na ziemię znów spadają.
36:28 - Dzięki Niemu rozrzedzają się chmury i [wody] obficie spadają na ludzi.
36:29 - A kto jest w stanie przeniknąć obłoki i grzmoty wychodzące z Jego namiotu?
36:30 - Popatrz, oto tam w górze przygotowuje swe światło i okrywa nim morskie otchłanie.
36:31 - W ten sposób kieruje narodami i daje wszystkim pokarm w obfitości.
36:32 - W obydwu rękach trzyma błyskawice i ciska je w tych, którzy nań nastają.
36:33 - Jego nadejście oznajmiają grzmoty, gdy gniewem płonie przeciw bezbożnikom.