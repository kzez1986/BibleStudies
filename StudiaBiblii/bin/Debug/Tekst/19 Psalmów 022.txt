22:1 - Dla kierującego chórem: Na melodię pieśni: „Jak łania o świcie”. Psalm Dawida.
22:2 - Boże mój, Boże mój, czemuś mnie opuścił? Czemuś tak daleko od mego wołania i od słów mojej skargi?
22:3 - Boże mój, w dzień Cię wzywam, ale mi nie odpowiadasz, w nocy wołam i nie zaznaję spokoju.
22:4 - A przecież Ty jesteś święty i Twoja jest chwała całego Izraela.
22:5 - Tobie zaufali ojcowie nasi, Tobie zaufali i Tyś ich uratował.
22:6 - Do Ciebie wołali i zostali wybawieni, Tobie zaufali i nie spotkała ich hańba.
22:7 - Ja zaś jestem robak, a nie człowiek, pośmiewisko dla ludzi, wzgarda dla narodów.
22:8 - Wszyscy, którzy na mnie patrzą, śmieją się ze mnie, otwierają usta, potrząsają głową:
22:9 - Panu zaufał, niech więc Go wyzwoli, niech wyrwie go z nieszczęścia, skoro go tak kocha.
22:10 - To Tyś mnie wyprowadził z łona mojej matki, Tyś mnie kładł bezpiecznie na matczynych piersiach.
22:11 - Od narodzin oddano mnie Tobie w opiekę, od łona matki Ty jesteś mym Bogiem.
22:12 - Nie oddalaj się ode mnie, bo grozi mi ucisk, a nie ma nikogo, kto by mnie wspomógł.
22:13 - Otacza mnie mnóstwo młodych cielców, wszędzie pełno byków z Baszanu.
22:14 - Wszystkie otwierają ku mnie pyski, niczym lwy drapieżne i głośno ryczące.
22:15 - Jestem rozlany jak woda, ze stawów występują wszystkie moje kości, a serce jak wosk topnieje w moim wnętrzu.
22:16 - Moje gardło wyschło jak skorupa, do podniebienia przywarł mi język, a Ty mnie rzuciłeś w proch śmierci.
22:17 - Zgraja psów mnie opadła, otacza mnie gromada złoczyńców, którzy przebijają moje ręce i nogi.
22:18 - Mogę policzyć wszystkie moje kości, a oni patrzą i urągają mi wzrokiem.
22:19 - Rozdzielają między siebie me szaty, a o płaszcz mój rzucają losy.
22:20 - Ale Ty, Panie, racz nie odchodzić ode mnie, Ty, mocy moja, pośpiesz mi z pomocą!
22:21 - Uratuj me życie od miecza i nie pozwól, żeby psy porwały moje jedyne dobro.
22:22 - Wyrwij mnie z paszczy lwa, ratuj mnie przed rogami bawołów.
22:23 - Obym mógł o Twym imieniu opowiadać moim braciom i wysławiać Cię na zgromadzeniach.
22:24 - Wysławiajcie Pana wszyscy, którzy się Go boicie, chwal Go, całe pokolenie Jakuba, drżyjcie przed Nim, wszyscy potomkowie Izraela.
22:25 - Bo nie wzgardził nędzą biedaków i nie odwrócił się od nich, nie ukrył przed nimi swego oblicza i wysłuchał ich wołania o pomoc.
22:26 - A ja będę Cię chwalił na wielkim zgromadzeniu i wypełnię moje śluby wobec bogobojnych.
22:27 - Ubodzy zaś niech się najedzą do syta; niech sławią Pana ci, co Go szukają. Oby serca ich żyły na wieki!
22:28 - Niech zaczną o tym myśleć wszystkie krańce ziemi i niech się nawrócą do Pana. Niech pokłon Mu oddadzą wszystkie pokolenia pogan.
22:29 - Bo Pan jak król będzie rządził i będzie panował ponad narodami.
22:30 - Tylko Jemu kłaniać się będą mocarze ziemi, przed Nim będą się korzyć, którzy w ziemi spoczywają. A moja dusza żyje dla Niego,
22:31 - będzie Mu służyć moje pokolenie i opowiadać o Panu wszystkim, którzy po nas przyjdą.
22:32 - O dziełach sprawiedliwości Pana usłyszą przyszłe ludy, o tym, że Pan uczynił to wszystko.