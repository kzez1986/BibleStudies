60:1 - Dla kierującego chórem. Na melodię: „Lilia - przykazaniem”. Pieśń pouczająca wyśpiewana przez Dawida,
60:2 - gdy walczył z Aram-Naharaim i z Aram-Sobą i gdy Joab wracał po zwycięstwie w Dolinie Soli nad dwunastu tysiącami Edomitów.
60:3 - Odrzuciłeś nas, o Boże, i w proch nas starłeś! Rozgniewałeś się na nas, ale racz znów do nas wrócić!
60:4 - Wstrząsnąłeś całą ziemią i ją podzieliłeś. Usuń rysy, które na niej powstały, bo chwiać się zaczyna.
60:5 - Lud Twój poddałeś twardej próbie, napoiłeś nas odurzającym winem.
60:6 - Znak dałeś wszystkim bojącym się Ciebie i wokół niego mieli się chronić na widok łuku.
60:7 - Wspomóż nas swoją prawicą i racz nas wysłuchać, aby ocaleli ci, których bardzo kochasz.
60:8 - A Bóg tak przemówił ze swego przybytku: Będę się radował i podzielę Sychem, i wymierzę dolinę Sukkot.
60:9 - Do Mnie należą i Gilead, i Manasses, Efraim jest hełmem na mej głowie, a Juda służy mi za berło.
60:10 - Moab będzie Mi jak misa do obmyć, na Edom rzucę moje sandały i będę tryumfował nad ziemią Filistynów.
60:11 - A kto mnie poprowadzi do miasta-warowni? Kto mnie zawiedzie aż do bram Edomu?
60:12 - O Boże, czy naprawdę nas odrzuciłeś? Czy rzeczywiście już nie pójdziesz z naszymi wojskami?
60:13 - Przybądź nam z pomocą w walce z naszym wrogiem, bo nie na wiele zda się pomoc samych ludzi.
60:14 - Z Bogiem dokonamy bardzo wielkich czynów, On sam w proch zetrze naszych nieprzyjaciół.