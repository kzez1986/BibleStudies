15:1 - Abijjam został królem w osiemnastym roku panowania króla Jeroboama, syna Nebata,
15:2 - i rządził przez trzy lata, przebywając w Jerozolimie. Jego matka nazywała się Maaka i była córką Abiszaloma.
15:3 - Popełniał [Abijjam] wszystkie te grzechy, których dopuszczał się przed nim jego ojciec, a sercem wcale nie trwał przy Jahwe, jak ongiś jego praojciec Dawid.
15:4 - Lecz właśnie ze względu na Dawida Jahwe, jego Bóg, pozostawił mu promyk [nadziei] w Jerozolimie, wprowadzając po nim na tron jego syna i zezwalając trwać nadal Jerozolimie.
15:5 - Dawid czynił bowiem to, co prawe w oczach Jahwe, i przez całe swoje życie zachowywał otrzymane [od Jahwe] nakazy, wyjąwszy sprawę Uriasza Chetyty.
15:6 - Wojna trwała między Jeroboamem a Roboamem przez całe ich życie.
15:7 - Pozostałe dzieje Abijjama, wszystko to, co uczynił, jest opisane w Księdze Kronik Królów Judzkich. Abijjam również prowadził ciągłe wojny z Jeroboamem.
15:8 - Kiedy odszedł Abijjam do swoich przodków i został pochowany w Mieście Dawidowym, władzę po nim objął jego syn Asa.
15:9 - W dwudziestym roku panowania Jeroboama, króla izraelskiego,
15:10 - królem judzkim został Asa i sprawował władzę przez lat czterdzieści jeden, przebywając w Jerozolimie. Jego matka nazywała się Maaka i była córką Abiszaloma.
15:11 - Asa, tak jak jego przodek Dawid, czynił to, co prawe w oczach Jahwe.
15:12 - Usunął z kraju tych, co uprawiali nierząd sakralny oraz wszystkie [posągi] różnych bożków, które poustawiał jego ojciec.
15:13 - Nawet swoją rodzoną matkę, Maakę, pozbawił godności królowej za to, że odważyła się wznieść jedną obrzydliwą aszerę. Asa kazał zburzyć i spalić ten ohydny posąg, który stał nad Cedronem.
15:14 - Nie znikły jednak wszystkie miejsca kultu na wyżynach, choć Asa przez całe swoje życie trwał niewzruszenie przy Jahwe.
15:15 - W świątyni Jahwe umieścił przedmioty ze srebra i złota oraz różne naczynia ofiarowane dla domu Boga przez jego ojca oraz przez niego samego.
15:16 - Wojna trwała również między Asą a królem izraelskim Baszą przez całe ich życie.
15:17 - Basza, król izraelski, uderzył na Judę i umocnił miasto Rama, uniemożliwiając w ten sposób ludziom Asy, króla izraelskiego, zarówno wyjście z kraju, jak i powrót do niego.
15:18 - Asa zebrał wszelkie srebro i złoto przechowywane w skarbcach zarówno świątyni Jahwe, jak i pałacu królewskiego i przez ręce swoich sług przekazał przebywającemu w Damaszku królowi Aramu Ben-Hadadowi, synowi Tabrimona, syna Chezjona. Kazał przy tym powiedzieć:
15:19 - Niech będzie między nami przyjaźń taka, jak była niegdyś między moim i twoim ojcem. Przesyłam ci podarki w postaci srebra i złota. Proszę cię, zerwij twoje przymierze z Baszą, królem izraelskim, i spraw, żeby mnie zostawił w spokoju.
15:20 - Posłuchał Ben-Hadad króla Asy i posłał dowódców swoich oddziałów przeciwko miastom Izraela, a ci zdobyli Ijjon, Dan, Abel koło Bet-Maaka, Kinerot i całą krainę zamieszkaną przez synów Neftalego.
15:21 - Dowiedziawszy się o tym, Basza zaniechał dalszych umocnień Rama i wrócił do Tirsy.
15:22 - Tymczasem król Asa kazał zwołać wszystkich mieszkańców Judy, nie pomijając nikogo, i wydał im rozkaz, żeby przynieśli z sobą kamienie oraz drewno używane przez Baszę do umocnień Rama. Wykorzystując ten materiał, rozbudował Asa miasta Geba Beniamininowe oraz Mispa.
15:23 - Pozostałe dzieje Asy, wszystkie jego osiągnięcia i cała działalność oraz miasta, które zbudował, są opisane w Księdze Kronik Królów Judzkich. Pod koniec życia zachorował na nogi.
15:24 - Kiedy odszedł do swoich przodków, został pogrzebany obok nich w mieście swojego ojca Dawida, a władzę po nim przejął jego syn Jozafat.
15:25 - W drugim roku panowania króla judzkiego Asy Nadab, syn Jeroboama, został królem izraelskim i sprawował władzę nad Izraelem przez dwa lata.
15:26 - Czynił to, co złe w oczach Jahwe, chodząc drogami swego ojca i dopuszczając się wszystkich zbrodni, do których tamten doprowadził cały Izrael.
15:27 - Po pewnym czasie zawiązał przeciwko niemu spisek Basza, syn Achiasza, pochodzącego z pokolenia Issachara. Basza napadł na niego koło Gibbetonu, który należał do Filistynów, a Nadab i cały Izrael przystąpili do jego oblężenia.
15:28 - Właśnie wtedy, w trzecim roku panowania króla Judy, Asy, Basza zabił Nadaba i objął po nim władzę królewską.
15:29 - Skoro tylko został królem, zaczął mordować wszystkich, którzy należeli do rodu Jeroboama. Nie oszczędził nikogo z domu Jeroboama, nikomu nie darował życia, zgodnie z tym, co przepowiedział Jahwe przez usta swego sługi, Achiasza z Szilo,
15:30 - z powodu występków, które Jeroboam popełnił sam i do których doprowadził także cały Izrael, pobudzając do gniewu Jahwe, Boga Izraela.
15:31 - Pozostałe dzieje Nadaba, wszystkie jego dokonania są opisane w Księdze Kronik Królów Izraelskich.
15:32 - Wojna trwała między Asą a królem izraelskim Baszą przez całe życie.
15:33 - W trzecim roku panowania Asy, króla judzkiego, królem nad całym Izraelem został ustanowiony w Tirsie Basza, syn Achiasza. Sprawował on władzę przez dwadzieścia cztery lata.
15:34 - Czynił zaś wszystko, co jest złe w oczach Jahwe; chodził drogami Jeroboama i powtarzał te same wykroczenia, których za sprawą Jeroboama dopuszczał się cały Izrael.