10:1 - Ona to chroniła najpierw stworzonego ojca świata, kiedy istniał jako jedyne stworzenie, i wydobyła go z upadku jego.
10:2 - Dała mu moc panowania nad wszystkimi rzeczami.
10:3 - A odstąpiwszy od niej, niesprawiedliwy w gniewie swoim, zginął [sam] wskutek bratobójczych zawiści.
10:4 - Z jego powodu zalewaną falami ziemię ocaliła znowu Mądrość, ratując sprawiedliwego za pomocą marnego drzewa.
10:5 - Ona też, gdy mieszały się narody we wspólnocie złości, rozpoznała sprawiedliwego i zachowała go bez skazy dla Boga, i pozwoliła przetrwać w męstwie przez okazanie miłosierdzia względem jego syna.
10:6 - Sprawiedliwego, który uciekał przed bezbożnymi, gdy szli na zagładę, ona wybawiła, kiedy na pięć miast ogień zstępował.
10:7 - Na świadectwo ich przewrotności zostały: ziemia dymem zasnuta i opustoszała i rośliny wydające owoce przed czasem, i słup soli sterczący jako grób niedowierzającej duszy.
10:8 - Ci bowiem, co zlekceważyli Mądrość, nie tylko upadli, dobra nie poznając, lecz także zostawili żyjącym dowód [swej] głupoty, ażeby to, czym zgrzeszyli, nie mogło być ukryte.
10:9 - Wybawiła zaś Mądrość z utrapień tych, którzy ją szanują.
10:10 - Ona też drogami prostymi prowadziła sprawiedliwego, gdy uchodził przed gniewem brata. Ukazała mu królestwo Boże i udzieliła wiedzy o rzeczach świętych, i wspomogła go w trudach, i rozmnożyła [w owocach] dzieła jego.
10:11 - Gdy podstępnie czyhali na niego, była przy nim i bogatym go uczyniła.
10:12 - Obroniła go przed nieprzyjaciółmi i uchroniła przed spiskującymi, i w trudnym boju dała mu zwycięstwo, aby wiedział, że ponad wszystko mocniejsza jest pobożność.
10:13 - Sprawiedliwego, gdy był sprzedany, nie opuściła, lecz wybawiła go od grzechu.
10:14 - Zstąpiła z nim do więzienia i kiedy był w kajdanach, także go nie opuściła, aż przyniosła mu królewskie berło i władzę nad tymi, którzy go uciskali, i dowiodła, że kłamią ci, którzy go znieważali, a jemu dała wieczną sławę.
10:15 - Lud święty i nasienie bez zmazy od narodów ucisk sprawiających ona uwolniła.
10:16 - I weszła do duszy tego, co czci Pana, i przez znaki i cuda stawiła czoło straszliwym królom.
10:17 - Dała sprawiedliwym zapłatę za ich trudy, poprowadziła ich przedziwną drogą i stała się im za dnia osłoną, a gwiazd światłością w nocy.
10:18 - Przeprawiła ich przez Morze Czerwone i przeprowadziła przez wodę głęboką.
10:19 - Nieprzyjaciół zaś ich zalała i wyrzuciła ich z przepastnych otchłani.
10:20 - Dlatego sprawiedliwi bezbożnych złupili i uwielbili, o Panie, Twoje święte imię, i chwałę oddali zwycięskiej prawicy Twojej.
10:21 - Bo mądrość niemym usta otworzyła, a języki niemowląt wymownymi uczyniła.