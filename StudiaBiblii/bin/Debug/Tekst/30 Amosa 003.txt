3:1 - Posłuchajcie, synowie Izraela, co Pan powiedział o was i o całym pokoleniu, które Ja z Egiptu wywiodłem.
3:2 - Was tylko wybrałem spośród wszystkich pokoleń ziemi, dlatego odpowiecie za wszystkie wasze uczynki.
3:3 - Czy możliwe, żeby dwaj ludzie szli razem, nie zamieniając przy tym ze sobą słowa?
3:4 - Czy lew ryczy w lesie nie widząc przed sobą zdobyczy? Czy młody lew daje o sobie znać z legowiska, jeśli nie pochwyci czegoś?
3:5 - Czy znajdzie się ptak na ziemi, jeśli go nikt nie schwyci? Czy pułapka unosi się w górę, jeśli się nic w nią nie złapie?
3:6 - Czy lud się nie przerazi, gdy ktoś w mieście w róg zadmie? Czy zdarza się w mieście coś złego, czego by Pan nie zrządził?
3:7 - Niczego zaś Bóg i Pan nie czyni, nie objawiwszy swemu słudze proroków tego, co uczynić zamierza.
3:8 - Gdy lew zaryczy - czy ktoś jest bez trwogi? Kiedy Pan Bóg przemawia, czy ktoś nie zechce być prorokiem?
3:9 - Ogłoście pałacom w Aszdod, powiadomcie wszystkie zamki w Egipcie! Powiedzcie, by się zgromadzili na górach ciągnących się wokół Samarii. Niech zobaczą, jak wielkie zamieszanie w tym mieście, jak wielki panuje tam ucisk.
3:10 - Nie uznają żadnego prawa - tak Pan mówi - gromadząc w swych pałacach ogromne bogactwa, posługując się przemocą i gwałtem.
3:11 - Dlatego mówi nasz Pan Bóg: Wróg zewsząd cały kraj otoczy. W gruz się rozsypie cała twa potęga, ograbione zostaną wszystkie twe pałace.
3:12 - Oto, co Pan powiedział: Jak pasterz z lwiej paszczęki wydobywa już tylko kości nóg lub końce uszu, tak też ocaleni zostaną synowie Izraela, zasiadający w Samarii na swoich posłaniach i na dywanach sprowadzanych z Damaszku.
3:13 - Posłuchajcie o tym i dajcie świadectwo domowi Jakuba - wyrocznia Pana i Boga Zastępów.
3:14 - Dnia tego, w którym pociągnę Izraela do odpowiedzialności za jego czyny, karę zacznę również wymierzać przy ołtarzach w Betel. Odrąbane zostaną rogi ołtarzy i wszystkie pospadają na ziemię.
3:15 - Zburzę ponadto pałac zimowy, a także pałac letni. Poznikają również domy z kości słoniowej, taki sam koniec spotka wiele innych domów - wyrocznia Pana.