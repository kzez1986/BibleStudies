76:1 - Dla kierującego chórem. Na instrumenty strunowe. Psalm Asafa. Pieśń.
76:2 - Bóg dał się poznać Judzie, wielkie jest Jego imię w całym Izraelu.
76:3 - Przybytek wzniesiono Mu w Salem, mieszkanie zaś - na Syjonie.
76:4 - Tam połamał strzały błyskawic na łuku, zniszczył tarczę, miecz i wszelkie narzędzia wojny.
76:5 - Jesteś straszny, ale i wspaniały, bardziej niż odwieczne wzgórza.
76:6 - Złupieni zostali najdzielniejsi i pogrążyli się w śnie głębokim; pomdlały już ręce wszystkich bojowników.
76:7 - Gdy zaczynasz grozić, o Boże Jakuba, nieruchomieją rydwany i konie.
76:8 - Straszny jesteś i kto się przed Tobą ostoi, przed grozą Twojego gniewu?
76:9 - Z niebios wysokich ogłaszasz swe wyroki, ziemia napełnia się przerażeniem i zamiera,
76:10 - kiedy Pan Bóg powstaje, by sądzić, by ulżyć tym, co cierpią ucisk na ziemi.
76:11 - Człowiek, nawet nie chcąc, musi Ciebie sławić i cała reszta ludzi musi Ciebie uwielbiać.
76:12 - Składajcie przyrzeczenia i wypełniajcie je przed Panem, Bogiem waszym, wszyscy wy, Jego bogobojni, przynoście Mu dary.
76:13 - On wielkich pozbawia pychy, lękają się Go wszyscy królowie ziemi.