23:1 - Dawid, osiągnąwszy pełnię swoich dni, będąc już starym, ustanowił Salomona, swojego syna, królem izraelskim.
23:2 - Zgromadził wszystkich przywódców Izraela, kapłanów i lewitów,
23:3 - a kiedy policzono wszystkich lewitów, zaczynając od tych, co mieli trzydzieści lat i więcej, okazało się, że było ich, licząc głowa po głowie, trzydzieści osiem tysięcy.
23:4 - [Powiedział wtedy Dawid]: Dwadzieścia cztery tysiące spośród nich będzie zatrudnionych przy różnych posługach w świątyni Jahwe. Pisarzy i sędziów niech będzie sześć tysięcy,
23:5 - odźwiernych niech będą cztery tysiące i cztery tysiące niech śpiewa na cześć Jahwe, grając na instrumentach, które po to nabyłem.
23:6 - Podzielił ich Dawid na trzy klasy, według trzech synów Lewiego: Gerszona, Kehata i Merariego.
23:7 - Oto klasa Gerszonitów: Ladan i Szimei.
23:8 - Synami Ladana byli: Jechiel jako pierworodny, potem Zetam i Joel - razem trzech.
23:9 - Szimei miał również trzech synów. Oto oni: Szelomit, Chazjel i Haran. Byli oni naczelnikami rodów Ladana.
23:10 - Synami Szimeiego byli również: Jachat, Ziza, Jeusz i Beria. Ci czterej byli także synami Szimeiego.
23:11 - Jachat był pierworodnym, drugim - Ziza. Jeusz i Beria, ponieważ nie mieli wielu synów, zostali policzeni za jeden ród.
23:12 - A oto klasa Kehatytów. [Kehat miał] czterech synów: Amrama, Jishara, Chebrona i Uzzjela.
23:13 - Synami Amrama byli: Aaron i Mojżesz. Aaron został odłączony i przeznaczony na zawsze, razem ze swymi synami, do palenia wonności przed obliczem Jahwe, do posługiwania Mu i do uwielbiania Jego imienia na wieki.
23:14 - Synowie Mojżesza, męża Bożego, należą do pokolenia Lewiego.
23:15 - Synami Mojżesza byli: Gerszom i Eliezer,
23:16 - synem Gerszoma zaś był Szebuel, przywódca [rodu].
23:17 - Synem Eliezera był Rechabiasz, przywódca rodu. Eliezer nie miał innych synów, lecz Rechabiasz miał synów bardzo wielu.
23:18 - Synem Jishara był Szelomit, przywódca rodu.
23:19 - A oto synowie Chebrona: pierwszy Jerijasz, drugi Amariasz, trzeci Jachazjel, czwarty Jekameam;
23:20 - synami Uzzjela zaś byli: pierwszy Mika, drugi Jiszszijasz.
23:21 - Machli i Muszi byli synami Merariego, Eleazar zaś i Kisz synami Machliego.
23:22 - Eleazar nie pozostawił po sobie żadnego syna, a tylko same córki, które pobrali sobie za żony ich krewni, synowie Kisza.
23:23 - Muszi miał trzech synów: Machliego, Edera i Jeremota.
23:24 - Byli to potomkowie Lewiego, według ich poszczególnych rodów, przywódcy owych rodów, zliczonych głowa po głowie według ich wykazów imiennych. Pełnili swoją służbę w świątyni Jahwe, poczynając od dwudziestego roku życia i wzwyż.
23:25 - Dawid bowiem powiedział: Jahwe, Bóg Izraela, pozwolił odpocząć swojemu ludowi, który odtąd już na zawsze będzie mieszkał w Jerozolimie.
23:26 - Lewici nie będą już więcej przenosić [z miejsca na miejsce] całego przybytku oraz przedmiotów potrzebnych do jego obsługi.
23:27 - Według ostatnich zarządzeń Dawida sporządzono listy tych synów Lewiego, którzy mieli lat dwadzieścia i więcej.
23:28 - Mieli oni pomagać synom Aarona, wyznaczani do posługi w świątyni Jahwe, na dziedzińcach świątyni i w komnatach [świątynnych], przy oczyszczaniu wszystkich rzeczy poświęconych Jahwe i przy wszelkiej obsłudze domu Bożego.
23:29 - Do nich miała należeć troska o chleby pokładne, o mąkę najczystszą na ofiary z pokarmów, o przaśne podpłomyki, o to, co powinno być pieczone i smażone, oraz o to, jak wszystko powinno być odważane i odmierzane.
23:30 - Mieli przychodzić do świątyni każdego poranka i wieczora, aby składać dziękczynienie i uwielbienie Bogu
23:31 - i ofiarować całopalenia na cześć Jahwe w każdy szabat, we wszystkie nowie księżyca i w święta, według częstotliwości wskazanej przez prawo, które nakazuje składanie po wszystkie czasy ofiar przed obliczem Jahwe.
23:32 - Oni też opiekowali się Namiotem Spotkania, wszystkimi świętymi przedmiotami, a także swymi braćmi, synami Aarona, w tym wszystkim, co dotyczyło świątyni Jahwe.