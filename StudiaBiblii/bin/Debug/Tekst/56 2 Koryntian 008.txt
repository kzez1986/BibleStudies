8:1 - Donosimy wam, bracia, o łasce Bożej, jakiej dostąpiły Kościoły Macedonii,
8:2 - jak to w dotkliwej próbie ucisku uradowali się bardzo i jak skrajne ich ubóstwo zajaśniało bogactwem prostoty.
8:3 - Według możliwości, a nawet - zaświadczam to - ponad swe możliwości okazali gotowość,
8:4 - nalegając na nas bardzo i prosząc o łaskę współdziałania w posłudze na rzecz świętych.
8:5 - I nie tylko tak było, jakeśmy się spodziewali, lecz ofiarowali siebie samych najpierw Panu, a potem nam przez wolę Bożą.
8:6 - Poprosiliśmy więc Tytusa, aby, jak to już rozpoczął, tak też i dokonał tego dzieła miłosierdzia.
8:7 - A podobnie jak obfitujecie we wszystko, w wiarę, w mowę, w wiedzę, we wszelką gorliwość, w miłość naszą do was, tak też obyście i w tę łaskę obfitowali.
8:8 - Nie mówię tego, aby wam wydawać rozkazy, lecz aby wskazując na gorliwość innych, wypróbować waszą miłość.
8:9 - Znacie przecież łaskę Pana naszego Jezusa Chrystusa, który będąc bogaty, dla was stał się ubogim, aby was ubóstwem swoim ubogacić.
8:10 - Tak więc udzielam wam rady, a to przyniesie pożytek wam, którzy zaczęliście już ubiegłego roku nie tylko chcieć, lecz i działać.
8:11 - Doprowadźcie teraz to dzieło do końca, aby czynne podzielenie się tym, co macie, potwierdzało waszą chętną gotowość.
8:12 - A gotowość uznaje się nie według tego, czego się nie ma, lecz według tego, co się ma.
8:13 - Nie o to bowiem idzie, żeby innym sprawiać ulgę, a sobie utrapienie, lecz żeby była równość.
8:14 - Teraz więc niech wasz dostatek przyjdzie z pomocą ich potrzebom, aby ich bogactwo było wam pomocą w waszych niedostatkach i aby nastała równość według tego, co jest napisane:
8:15 - Nie miał za wiele ten, kto miał dużo. Nie miał za mało ten, kto miał niewiele.
8:16 - A Bogu niech będą dzięki za to, że wszczepił tę troskę o was w serce Tytusa,
8:17 - iż przyjął zachętę, a będąc jeszcze bardziej gorliwym, z własnej woli wybrał się do was.
8:18 - Posłaliśmy z nim brata, którego sława w Ewangelii rozchodzi się po wszystkich Kościołach.
8:19 - Co więcej, przez same Kościoły został on ustanowiony towarzyszem naszej podróży w tym dziele, około którego się trudzimy ku chwale samego Pana i ku zaspokojeniu naszego pragnienia,
8:20 - wystrzegając się tego, by ktoś na nas nie sarkał z okazji darów, tak obficie przez nas zebranych.
8:21 - Staramy się bowiem o dobro nie tylko wobec Pana, lecz także wobec ludzi.
8:22 - Posłaliśmy z nim również brata naszego, którego gorliwość mieliśmy sposobność wielokrotnie wypróbować, a który teraz, naprawdę ufając wam, okazał się jeszcze bardziej gorliwym.
8:23 - Tytus jest moim towarzyszem i trudzi się ze mną dla was; a bracia nasi - to wysłańcy Kościołów, chwała Chrystusa.
8:24 - Okażcie więc im wobec Kościoła waszą miłość i dowody naszej z was chluby.