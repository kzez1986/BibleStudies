8:1 - Jahwe powiedział do Jozuego: Nie bój się, nie upadaj na duchu. Zbierz wszystkich swoich wojowników i ruszajcie na Aj. Ja już wydałem w twoje ręce króla Aj i cały lud, jego miasto i cały kraj.
8:2 - Postąpisz z Aj i jego królem tak, jak postąpiłeś z Jerychem i jego władcą [z tą różnicą, że] będziecie mogli wziąć jako łup całe ich mienie, łącznie z bydłem. Przygotujcie na nich zasadzkę poza miastem.
8:3 - Przygotował się tedy Jozue razem ze swoimi ludźmi, aby wyruszyć na Aj. Wybrał trzydzieści tysięcy doborowych wojowników i kazał im nocą ruszyć w drogę.
8:4 - Wydał im też taki rozkaz: Bądźcie bardzo czujni! Ukryjcie się poza miastem, ale w niezbyt wielkiej odległości od niego, i bądźcie wszyscy w pełnej gotowości.
8:5 - Ja zaś będę się zbliżał tymczasem z całym ludem do miasta. Kiedy [mieszkańcy miasta zobaczywszy nas] wyjdą przeciwko nam, jak za pierwszym razem, my rzucimy się do ucieczki.
8:6 - Kiedy zaczną nas ścigać, wywiedziemy ich dość daleko poza miasto, bo oni będą sobie mówili: Uciekają przed nami jak za pierwszym razem. I my rzeczywiście będziemy uciekali przed nimi.
8:7 - I wtedy to właśnie wy, wyszedłszy z zasadzki, uderzycie na miasto. Jahwe, wasz Bóg, wyda je w wasze ręce.
8:8 - Wziąwszy miasto, spalicie je, postępując dokładnie według słów Jahwe. Pamiętajcie, że dałem wam takie polecenia.
8:9 - I wyprawił ich Jozue. Poszli więc i ukryli się między Betel i Aj, na zachód od Aj. Jozue spędził całą tę noc wśród ludu.
8:10 - Wstał Jozue wczesnym rankiem i dokonawszy przeglądu wszystkich wojowników, stanął na ich czele, razem ze starszymi ludu, i tak ruszyli na Aj.
8:11 - Szli razem wszyscy wojownicy, zbliżając się do miasta. Dotarłszy do Aj, rozbili obóz po północnej stronie miasta. Od Aj oddzielała ich dolina.
8:12 - Wziął Jozue około pięciu tysięcy ludzi i ukrył ich pomiędzy Betel i Aj, po zachodniej stronie miasta.
8:13 - Kiedy już ludzie tak zostali rozmieszczeni, że główny obóz znajdował się po północnej stronie miasta, a ukryci w zasadzce wojownicy po stronie zachodniej, Jozue środkiem doliny posuwał się przez całą noc naprzód.
8:14 - Kiedy zobaczył to król Aj [i jego ludzie], zerwali się na nogi wszyscy mieszkańcy miasta i wyszli przeciw Izraelitom, żeby z nimi walczyć. Wyruszył król z całym ludem i szukał dogodnego miejsca, na wprost równiny, nie wiedząc, że poza miastem była na niego przygotowana zasadzka.
8:15 - Jozue i jego wojownicy udali pokonanych i zaczęli uciekać w stronę pustyni.
8:16 - Wtedy wszyscy mieszkańcy miasta zbiegli się, żeby ruszyć za nimi w pościg. Ścigając Jozuego, dali się wyprowadzić daleko poza miasto.
8:17 - Ani w Aj, ani w Betel nie został nawet jeden mężczyzna, który by nie wyruszył w pościg za Izraelitami. Zostawiwszy miasto otwarte, ścigali Izraelitów.
8:18 - A Jahwe rzekł do Jozuego: Wyciągnij teraz twój oszczep, który masz w ręku, w stronę Aj, bo za chwilę oddam ci to miasto w posiadanie. I wyciągnął Jozue w stronę Aj oszczep, który trzymał w ręce.
8:19 - Skoro tylko wyciągnął rękę, natychmiast poderwali się ze swoich miejsc ludzie ukryci w zasadzce, skoczyli do przodu, weszli do miasta, zajęli jei zaraz też podpalili.
8:20 - Obejrzeli się wtedy wojownicy z Aj i zobaczyli kłęby dymu, unoszące się ponad miastem ku niebu. I nie mogli już uciekać w żadną stronę, gdyż Izraelici, uciekający dotychczas na pustynię, zwrócili się przeciwko tym, którzy ich ścigali.
8:21 - I tak Jozue wraz z całym ludem, widząc miasto wzięte przez ludzi z zasadzki oraz unoszące się nad nim kłęby dymu, zawrócił i pobił wojowników Aj.
8:22 - Tamci wyszli tymczasem ze [zdobytego już] miasta i odcięli im odwrót. W ten sposób wojownicy Aj zostali otoczeni przez Izraelitów ze wszystkich stron. Pokonali ich Izraelici, nie pozwalając nikomu ani zbiec, ani [w inny sposób] ocalić życia.
8:23 - Żywcem wzięli króla Aj i przyprowadzili go do Jozuego.
8:24 - Kiedy Izraelici skończyli już zabijać mieszkańców Aj poza miastem i na pustyni, dokąd za nimi dotarli, i gdy wszyscy oni, co do jednego, już poginęli od miecza, wtedy wrócili Izraelici do miasta i razili pozostałych w nim ludzi ostrzami swoich mieczów.
8:25 - Ogólna liczba poległych tego dnia mieszkańców Aj, mężczyzn i kobiet, wynosiła dwanaście tysięcy ludzi.
8:26 - Wyciągniętej ręki, w której Jozue trzymał oszczep, nie opuścił, dopóki z wszystkimi mieszkańcami Aj nie postąpiono tak, jak z ludźmi obłożonymi klątwą.
8:27 - Dla siebie zatrzymali Izraelici, dokładnie według rozkazu wydanego Jozuemu przez Jahwe, tylko bydło i inne [drobniejsze] łupy wzięte w tym mieście.
8:28 - Aj Jozue spalił. Pozostało z niego tylko rumowisko, które można oglądać po dzień dzisiejszy.
8:29 - Króla Aj kazał powiesić na drzewie, gdzie jego ciało pozostało aż do wieczora. O zachodzie słońca kazał Jozue zdjąć [martwe] ciało z drzewa. Porzucono je przy wejściu do miasta i ułożono na nim stos kamieni, widoczny do dnia dzisiejszego.
8:30 - Wtedy też zbudował Jozue ołtarz dla Jahwe, Boga Izraela, na górze Ebal,
8:31 - zgodnie z poleceniem, jakie sługa Jahwe, Mojżesz, dał synom Izraela, według tego, co jeszcze wcześniej zostało napisane w księdze Prawa Mojżesza: ołtarz z kamieni surowych, nie tkniętych żadnym żelazem. [Na tym ołtarzu] złożono ofiarę całopalenia dla uczczenia Jahwe; złożono także ofiary pojednania.
8:32 - Tam również sporządził Jozue na kamieniach odpis Prawa, które Mojżesz spisał kiedyś dla Izraelitów.
8:33 - Wszyscy Izraelici, starsi ludu, urzędnicy i sędziowie, zarówno cudzoziemcy, jak i synowie Izraela, stanęli po obydwu stronach arki, przed kapłanami-lewitami, noszącymi Arkę Przymierza Jahwe, połowa od strony góry Garizim, połowa - od strony góry Ebal, zgodnie z wydanym przedtem przez sługę Jahwe, Mojżesza, poleceniem dotyczącym udzielania błogosławieństwa ludowi izraelskiemu.
8:34 - Potem odczytał Jozue wszystkie przepisy Prawa, błogosławieństwa i przekleństwa, zgodnie z tym, co jest zawarte w księdze Prawa.
8:35 - Nie zostało pominięte ani jedno słowo z tego, co zapisał Mojżesz: wszystko odczytał Jozue w obecności całego zgromadzenia Izraela, w obecności kobiet i dzieci oraz cudzoziemców żyjących wśród Izraelitów.