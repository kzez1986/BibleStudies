55:1 - Dla kierującego chórem. Na instrumenty strunowe. Pieśń Dawida pouczająca.
55:2 - Racz wysłuchać, o Boże, modlitwy mojej i nie odwracaj się od mojej prośby!
55:3 - Wejrzyj na mnie i wysłuchaj mnie, popatrz, jak się uskarżam i jęczę.
55:4 - Przerażają mnie krzyki wrogów, drżę cały ze strachu, bo uciskają mnie bezbożni. Sprowadzają na mnie wszelkie nieszczęścia i rzucają się na mnie ze złością.
55:5 - Niespokojne jest moje serce, żyję ciągle w śmiertelnym lęku.
55:6 - Ogarnia mnie bojaźń i drżenie, mam nieustannie przed oczyma grozę.
55:7 - Wtedy pomyślałem sobie: Gdybym tak miał skrzydła jak gołąb, poleciałbym daleko stąd i żył w pokoju.
55:8 - Odleciałbym daleko i na pustyni spędzałbym noce.
55:9 - Udałbym się na miejsce bezpieczne, wolne od niepogody i burzy.
55:10 - O Panie, pomieszaj, rozprosz ich języki, bo w mieście widzę tylko gwałt i niezgodę.
55:11 - Jego mury obchodzą we dnie i w nocy, a ono stale pełne nieszczęść i ucisku.
55:12 - Panuje w nim groza śmierci, a kłamstwo i przemoc nie schodzą z jego placów.
55:13 - Gdyby mi wróg złorzeczył, zdołałbym to znieść, gdyby godził we mnie człowiek, który mnie nienawidzi mógłbym się przed nim ukryć.
55:14 - Ale tu chodzi o ciebie, człowieka z mojego otoczenia, o przyjaciela, któremu ufałem.
55:15 - Żyjemy w bliskiej przyjaźni, razem z innymi chodziliśmy do domu Bożego.
55:16 - Niech przeto tamtych śmierć pochłonie, niech żywcem zostaną strąceni do otchłani, bo ich domy i serca złem są przepełnione.
55:17 - Ja zaś będę wołał do Boga i wiem, że Pan przyjdzie mi z pomocą.
55:18 - Wieczorem, rano i w południe będę wzdychał do Niego jęcząc i wiem, że wysłucha moich narzekań.
55:19 - Uwolni mnie i umieści w bezpiecznym miejscu, i będzie chronił przeciw tym, co na mnie nastają, choćby ich, wrogów moich, była wielka liczba.
55:20 - Mnie wysłucha, a ich poniży Pan Bóg, Ten, co na tronie zasiada od wieków. Bo nie nawrócili się i nie żyli bogobojnie.
55:21 - Wróg bowiem podniósł rękę na przyjaciół Boga i pogwałcił Przymierze z Bogiem.
55:22 - Jego słowa - gładkie jak masło, lecz jego serce gotowe do walki. To, co mówi, łagodne jak olej, ale kaleczy jak miecz wyostrzony.
55:23 - Ty zaś zdaj swoje troski na Pana, a będziesz podtrzymany, On nigdy nie pozwoli, by upadł sprawiedliwy.
55:24 - A ich Ty, o Boże, strącisz w najgłębsze przepaści, złoczyńcy i kłamcy nie dożyją nawet połowy dni swoich. Ja tylko w Bogu pokładam nadzieję.