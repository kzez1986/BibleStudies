5:1 - Potem wypadło święto żydowskie, na które Jezus udał się do Jerozolimy.
5:2 - W Jerozolimie zaś znajduje się Sadzawka Owcza, o pięciu krużgankach, zwana po hebrajsku Betesdą.
5:3 - Pomiędzy krużgankami leżało wielu chorych: niewidomych, chromych, sparaliżowanych; wszyscy oczekiwali na poruszenie się wody.
5:4 - Anioł bowiem zstępował co pewien czas [do sadzawki] i wtedy poruszała się woda. I kto pierwszy wszedł do wody, gdy się poruszyła, odzyskiwał zdrowie, choćby nie wiadomo na co był chory.
5:5 - Był tam również człowiek, który chorował już od trzydziestu ośmiu lat.
5:6 - Gdy Jezus ujrzał leżącego i stwierdził, że długo już czeka [na uzdrowienie], zapytał go: Czy chcesz być zdrowy?
5:7 - A chory odpowiedział Mu: Panie, nie mam nikogo, kto by mnie wprowadził do sadzawki, kiedy poruszy się woda. A gdy sam już zbliżam się do wody, wtedy inny wchodzi przede mną.
5:8 - Rzekł więc do niego Jezus: Wstań, zabierz swoje łoże i chodź.
5:9 - I natychmiast odzyskał zdrowie ów człowiek; wziął swoje łoże i ruszył z miejsca. A tego dnia był szabat.
5:10 - Powiedzieli tedy Żydzi do uzdrowionego: Dziś jest przecież szabat, nie możesz przenosić twego łoża.
5:11 - A on na to: Ten, który mnie uzdrowił, powiedział do mnie: Weź swoje łoże i chodź!
5:12 - Zapytali go więc: A cóż to za człowiek powiedział ci: Weź i chodź?
5:13 - Ale człowiek uzdrowiony nie wiedział, kim On był, gdyż Jezus natychmiast zniknął spośród tłumu, który Go otaczał.
5:14 - Po jakimś czasie Jezus sam spotkał go w świątyni i rzekł do niego: Tak więc odzyskałeś zdrowie. Nie grzesz już więcej, żeby nie stało ci się coś jeszcze gorszego.
5:15 - Wtedy poszedł ów człowiek i doniósł Żydom, że to Jezus go uzdrowił.
5:16 - I poczęli Żydzi prześladować Jezusa, jako że dokonał tego w szabat.
5:17 - Lecz Jezus odpowiedział im: Mój Ojciec działa aż do tej chwili i Ja działam.
5:18 - Od tego czasu Żydzi jeszcze bardziej szukali sposobności, żeby Go zgładzić, gdyż nie tylko nie zachowywał szabatu, lecz także Boga nazywał Ojcem i czynił się równym Bogu.
5:19 - A Jezus, odpowiadając im, przemówił w te słowa: Zaprawdę, zaprawdę mówię wam, że Syn nie mógłby niczego czynić sam od siebie, gdyby nie wiedział, że to właśnie czyni Ojciec. Wszystko bowiem to, co czyni On, podobnie również czyni i Syn.
5:20 - Ojciec miłuje Syna i ukazuje Mu to wszystko, co On sam czyni. Ukaże Mu zresztą jeszcze większe dzieła, aby was napełnić zdziwieniem.
5:21 - Albowiem podobnie jak Ojciec wskrzesza umarłych przywracając im życie, tak również Syn ożywia kogo chce. Ojciec sam nie sądzi nikogo
5:22 - cały sąd przekazał Synowi po to,
5:23 - aby wszyscy oddawali cześć Synowi, tak jak oddają cześć Ojcu. Dlatego też kto nie oddaje czci Synowi, nie oddaje również czci Ojcu, który Go posłał.
5:24 - Zaprawdę, zaprawdę powiadam wam: Kto słucha mego słowa i wierzy w Tego, który Mnie posłał, ma życie wieczne i nie będzie sądzony, bo już przeszedł ze śmierci do życia.
5:25 - Zaprawdę, zaprawdę powiadam wam: Oto zbliża się - nawet już nadeszła - godzina, w której umarli usłyszą głos Syna Bożego. Wszyscy, którzy usłuchają tego głosu, będą mieli życie.
5:26 - Jak Ojciec ma w sobie życie, tak również sprawił, żeby i Syn miał w sobie samym życie.
5:27 - Przekazał Mu także władzę wykonywania sądu, ponieważ jest Synem Człowieczym.
5:28 - Nie powinniście się temu dziwić. Zbliża się bowiem godzina, w której wszyscy, co spoczywają w grobach, usłyszą Jego głos.
5:29 - Wtedy ci, którzy uczciwie postępowali, zostaną przeznaczeni na zmartwychwstanie do życia wiecznego, a ci, którzy się dopuszczali zła, zmartwychwstaną, by cierpieć potępienie.
5:30 - Ja sam z siebie nic nie mogę uczynić. Wydaję sąd zgodny z tym, co słyszę, i sąd mój jest sprawiedliwy. Nie szukam bowiem własnej woli, lecz woli Tego, który Mnie posłał.
5:31 - Gdybym Ja świadczył sam o sobie, moje świadectwo nie byłoby prawdziwe.
5:32 - Lecz jest ktoś inny, kto wydaje sąd o Mnie, a Ja wiem, że sąd wydany o Mnie jest prawdziwy.
5:33 - Pytaliście o Mnie - przez wysłanników - Jana i on dał o Mnie świadectwo prawdziwe.
5:34 - Lecz Ja nie zważam na ludzkie świadectwo, a mówię to wszystko dla waszego zbawienia.
5:35 - Jan był pochodnią, która płonęła i dawała światło, ale wy tylko przez krótki czas radowaliście się światłem tej pochodni.
5:36 - Lecz Ja mam świadectwo większe od Janowego. Są nim dzieła, które Ojciec dał Mi do spełnienia. To, co czynię, świadczy o Mnie i oznacza, że Ojciec Mnie posłał.
5:37 - To właśnie Ojciec, który Mnie posłał, wydał świadectwo o Mnie. Wy nigdy nie słyszeliście Jego głosu ani nie widzieliście Jego oblicza.
5:38 - Nie macie też słowa Jego, które trwałoby w was, bo nie uwierzyliście w Tego, którego On posłał.
5:39 - Badacie Pisma, mając nadzieję, że w nich znajdziecie życie wieczne. Otóż Pismo właśnie o Mnie wydaje świadectwo.
5:40 - A mimo to nie chcecie przyjść do Mnie, żeby mieć życie.
5:41 - Ja nie doznaję żadnej chwały od ludzi,
5:42 - o was zaś wiem to, że nie macie w sobie miłości Boga.
5:43 - Przyszedłem w imieniu mojego Ojca, a wyście Mnie nie przyjęli. Lecz gdyby ktoś przybył we własnym imieniu, to zapewne przyjęlibyście go.
5:44 - Ale jakże wy możecie dojść do posiadania wiary, skoro jedni drugich obdarzacie pochwałami, a wcale nie szukacie chwały, która pochodzi od samego Boga?
5:45 - Nie sądźcie jednak, że to Ja będę was oskarżał przed Ojcem. Będzie was oskarżał Mojżesz, w którym pokładacie tak wielką nadzieję.
5:46 - Gdybyście jednak uwierzyli Mojżeszowi, to i Mnie uwierzylibyście, gdyż on napisał o Mnie.
5:47 - Jeżeli zaś jego pismom nie wierzycie, to jakże będziecie mogli uwierzyć moim słowom?