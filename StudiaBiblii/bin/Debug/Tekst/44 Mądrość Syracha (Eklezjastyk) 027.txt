27:1 - Żądza wielu przywiodła do grzechu, kto chce się wzbogacić, bywa okrutny.
27:2 - Jak pal wbijany między dwa kamienie, tak grzech się wciska między sprzedaż a kupno.
27:3 - Kto nie trzyma się mocno bojaźni Bożej, dom tego popadnie w ruinę.
27:4 - Jak na dnie sita pozostają odpadki, tak braki ukazują się w tym, co człowiek mówi.
27:5 - Naczynie gliniane wypala się w piecu, człowieka poznaje się, gdy się z nim rozmawia.
27:6 - Jak rodzaj drzewa poznaje się po jego owocach, tak słowa ujawniają uczucia człowieka.
27:7 - Nie chwal nikogo, dopóki nie przemówi, po mowie bowiem poznajesz każdego człowieka.
27:8 - Jeżeli szukasz sprawiedliwości, to na pewno ją znajdziesz i przywdziejesz ją jak wspaniałą szatę.
27:9 - Ptaki szukają towarzystwa istot sobie podobnych, a sprawiedliwość powróci do tych, którzy ją czynią.
27:10 - Jak lew cierpliwie na zdobycz czyha, tak grzech czatuje na czyniących nieprawość.
27:11 - W tym, co mówi pobożny, jest zawsze coś z mądrości, natomiast niemądry jest zmienny jak księżyc.
27:12 - Bez szczególnej konieczności nie przestawaj z głupimi, z mądrymi pozostawaj tak długo, jak możesz.
27:13 - To, co mówią głupcy, budzi zwykle odrazę, śmiechem wybuchają z grzesznej przyjemności.
27:14 - Włosy stają na głowie, gdy ktoś łatwo przysięga, a gdy zaczyna się kłócić, trzeba uszy zatykać.
27:15 - Spory pyszałków prowadzą do rozlewu krwi i przykro słychać bluźnierstw, które wykrzykują.
27:16 - Kto wyjawia tajemnice, traci zaufanie i nie znajduje przyjaciół według swego serca.
27:17 - Przyjacielowi serce okaż i w pełni zaufaj, lecz jeśli jego sekret zdradziłeś, nie chodź więcej do niego.
27:18 - Jak bowiem zabija się wroga, tak zniweczyłeś przyjaźń między tobą a bliźnim.
27:19 - Jak ptak ulatuje wypuszczony z ręki, tak straciłeś przyjaciela i już go nie odzyskasz.
27:20 - Nawet go nie ścigaj, bo już jest daleko, uciekł jak sarenka wypuszczona z sideł.
27:21 - Ranę bowiem można opatrzyć i obelgę przebaczyć, ale nie ma już nadziei dla zdrajcy tajemnic.
27:22 - Kto oczy przymruża, jakieś zło knuje, i nikt od tego nie zdoła go odwieść.
27:23 - W twojej obecności jest jak miód słodki i zachwyca się wszystkim, co powiesz, ale za plecami co innego mówi i słów używa, które bardzo ranią.
27:24 - Znienawidziłem wiele, lecz niczego tak bardzo jak takich, i wiem, że Pan ich również nie znosi.
27:25 - Kto rzuca kamienie w powietrze, rzuca je sobie na głowę, kto podstępnie działa, w siebie samego ugodzi.
27:26 - Kto kopie doły, sam będzie w nie wpadał, kto sidła zastawia, sam się w nie dostanie.
27:27 - Zło wróci do tego, kto się go dopuszcza, nawet nie będzie wiedział, skąd na niego przyjdzie.
27:28 - Drwiną i obelgami posługują się pyszni, lecz już jak lew czeka na nich pomsta.
27:29 - Wpadną w pułapkę cieszący się z upadku sprawiedliwych i ból będzie ich trawił, jeszcze zanim umrą.
27:30 - Złość i gniew - to obrzydliwości, których pełen jest każdy grzesznik.