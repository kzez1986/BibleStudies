5:1 - Naaman, dowódca wojsk króla Aramu, cieszył się wielkim szacunkiem u swego pana i miał niemałą władzę. To właśnie dzięki niemu Jahwe uratował Aramejczyków. Lecz mąż ten, bardzo odważny i dzielny, był trędowaty.
5:2 - Tymczasem Aramejczycy, utworzywszy groźne oddziały zbrojne, porwali dziewczynę izraelską, którą przeznaczono na służącą dla żony Naamana.
5:3 - Pewnego razu powiedziała ona do swojej pani: Gdyby mój pan zechciał nawiedzić proroka, który jest w Samarii, na pewno zostałby uwolniony od trądu.
5:4 - Naaman powtórzył to swojemu panu, mówiąc: Młoda dziewczyna, Izraelitka, doradzała mi tak i tak.
5:5 - A król Aramejczyków powiedział: Idź tam, ja sam wyślę list do króla izraelskiego. Wyruszył tedy [Naaman] w drogę, zabierając ze sobą dziesięć talentów srebra, sześć tysięcy sykli złota i dziesięć szat na zmianę.
5:6 - Miał też ze sobą list od króla izraelskiego, a w liście tym było napisane: Kiedy otrzymasz ten list, wiedz, że masz przed sobą sługę mojego, Naamana, którego posyłam do ciebie, abyś go uleczył z trądu.
5:7 - Przeczytawszy list, król izraelski rozdarł swoje szaty i powiedział: Czyż ja jestem Bogiem, który może pozbawiać ludzi życia i ożywiać ich na nowo, że on przysyła do mnie tego człowieka, bym go uwolnił od trądu? Sami widzicie, że on wyraźnie szuka jakiejś zaczepki.
5:8 - Gdy mąż Boży, Elizeusz, dowiedział się, że król izraelski rozdarł swoje szaty, posłał kogoś do króla z zapytaniem: Dlaczego ty rozdzierasz swoje szaty? Niech przyjdzie do mnie, to przekona się, że jest w Izraelu prorok.
5:9 - Przybył więc Naaman ze swymi końmi i ze swym rydwanem i zatrzymał się przed domem Elizeusza.
5:10 - Elizeusz zaś wydał mu przez kogoś takie polecenie: Idź i obmyj się siedem razy w Jordanie; twoje ciało przybierze dawny wygląd i będziesz zdrów.
5:11 - Naaman jednak rozgniewał się i odszedł, mówiąc: Myślałem, że on wyjdzie do mnie, że się przedstawi osobiście, że będzie wzywał imienia Jahwe, swojego Boga, że dotknie własnymi rękami moich ran i uwolni mnie od trądu.
5:12 - Czyż rzeki Damaszku, Abana i Parpar, nie są potężniejsze niż wszystkie wody Izraela? Czyż ja nie mogłem obmyć się w nich i stać się czystym? Potem odwróciwszy się, odszedł bardzo zagniewany.
5:13 - Lecz wtedy zbliżyli się do niego jego słudzy i zaczęli mówić: nasz ojcze! Czyż nie posłuchałbyś proroka, gdyby kazał ci uczynić coś trudnego? O ileż chętniej powinieneś go posłuchać, kiedy ci mówi: Obmyj się, a będziesz czysty?
5:14 - Dopiero wtedy poszedł i zanurzył się siedem razy w Jordanie, zgodnie z poleceniem męża Bożego. Jego ciało przybrało wygląd ciała małego dziecka i zostało oczyszczone.
5:15 - Wrócił zatem Naaman z całym swoim orszakiem do męża Bożego. Przybywszy na miejsce, wszedł [do jego domu], stanął przed nim i powiedział: Teraz wiem, że nie ma na całej ziemi innego Boga oprócz Boga Izraela. Racz tedy przyjąć od sługi swego ten oto podarek.
5:16 - Elizeusz na to rzekł: Na życie Jahwe, któremu służę, nie mogę przyjąć tego daru. Naaman nalegał dalej, żeby Elizeusz przyjął od niego dar, ale ten odmówił.
5:17 - Powiedział tedy Naaman: Jeżeli nie, to zechciej dać twojemu słudze tutejszej ziemi tyle, ile zdołają unieść dwa muły. Sługa twój bowiem nie chce już odtąd składać całopaleń ani ofiar krwawych na cześć innych bogów, jak tylko na cześć Jahwe.
5:18 - Niech Jahwe jednak wybaczy to twojemu słudze: Kiedy mój pan wchodzi do świątyni Rimmona, aby się modlić, i opiera się na moim ramieniu, wtedy i ja jestem zmuszony oddać pokłon; niech więc Jahwe wybaczy twemu słudze, że składa pokłony w świątyni Rimmona!
5:19 - Rzekł na to Elizeusz: Idź w pokoju! Tak więc odszedł Naaman.
5:20 - Nie znajdował się jeszcze zbyt daleko, kiedy Gechazi, sługa Elizeusza, męża Bożego, powiedział sam do siebie: Pan mój oszczędził tego Aramejczyka, nie przyjmując od niego żadnego daru. Na życie Jahwe, pobiegnę za nim i może jeszcze coś dostanę.
5:21 - I ruszył Gechazi w drogę za Naamanem. Kiedy Naaman zauważył, że za nim biegnie, zszedł ze swego wozu, podszedł do niego i zapytał: Czy wszystko w porządku?
5:22 - A Gechazi odpowiedział: Tak, wszystko w porządku. Tylko mój pan przysłał mnie, żeby ci powiedzieć, że oto przyszli do niego z gór efraimskich dwaj młodzi ludzie spośród uczniów prorockich. [Mój pan prosi], żebyś dał im jeden talent srebra i dwa ubrania na zmianę.
5:23 - Naaman odrzekł: Chętnie dam ci dwa talenty [srebra]. I bardzo nalegał, żeby przyjęto to, co dawał. Włożywszy dwa talenty srebra do dwóch worków, dodał do nich dwa ubrania na zmianę i wysłał dwóch swoich służących, żeby zanieśli Gechaziemu [wszystko na miejsce].
5:24 - Kiedy dotarli na wzgórze [Ofel], Gechazi wziął od nich dary i złożył w domu, a potem odesłał z powrotem tych ludzi.
5:25 - Sam zaś poszedł pokazać się swemu panu. Elizeusz zapytał go: Skąd przychodzisz, Gechazi? A on powiedział: Twój sługa nie wychodził nigdzie.
5:26 - Lecz Elizeusz rzekł do niego: Czyż mój duch nie był z tobą, kiedy ów człowiek zszedł z wozu, aby ci wyjść na spotkanie? Czyż jest to odpowiednia chwila, żeby przyjmować od niego srebro, kupować ubrania, drzewa oliwne i winnice, owce i woły, sługi i służebnice?
5:27 - Trąd z Naamana przejdzie na ciebie i na twoje potomstwo po wszystkie czasy. I trąd jak biały śnieg okrywał ciało Gechaziego, kiedy odchodził od Elizeusza.