29:1 - Wstępując na tron Ezechiasz miał dwadzieścia pięć lat, a rządził w Jerozolimie przez lat dwadzieścia dziewięć. Jego matka nazywała się Abbijja i była córką Zachariasza.
29:2 - Czynił on to, co prawe w oczach Jahwe, tak jak kiedyś jego praojciec Dawid.
29:3 - W pierwszym roku swego panowania, już w pierwszym miesiącu, otworzył bramy świątyni Jahwe i je naprawił.
29:4 - Następnie kazał stawić się wszystkim kapłanom i lewitom, a gdy zgromadzili się na dziedzińcu wschodnim,
29:5 - tak przemówił do nich: Posłuchajcie mnie, lewici! Oczyśćcie się teraz sami, oczyśćcie także świątynię Jahwe, Boga waszych ojców, usuwając z niej wszystko, co jest nieczyste.
29:6 - Ojcowie nasi dopuścili się wielu grzechów, czyniąc to, co złe w oczach Jahwe, naszego Boga. Oddalili się od Niego, odwrócili się do Niego plecami.
29:7 - Zaryglowali nawet drzwi do przedsionka [świątyni], wygasili lampy i przestali palić kadzidła oraz składać ofiary całopalenia w przybytku Boga Izraela.
29:8 - I dlatego rozgniewał się Jahwe na Judę i na Jerozolimę, czyniąc z nich przedmiot zgrozy, zdziwienia i pogardy, co widzicie sami na własne oczy.
29:9 - I dlatego to właśnie nasi ojcowie wyginęli od miecza, a nasi synowie oraz nasze córki i żony znajują się w niewoli.
29:10 - Postanowiłem więc teraz zawrzeć przymierze z Jahwe, Bogiem Izraela, aby w swoim gniewie nie srożył się już na nas.
29:11 - Nie ociągajcie się przeto, moje dzieci, bo wybrał was Jahwe, abyście stali przed Jahwe i Jemu służyli; abyście, pełniąc służbę u Niego, palili na Jego cześć kadzidło.
29:12 - Powstali wtedy lewici: Machat, syn Amasaja, i Joel, syn Azariasza, z rodu Kehata: Kisz, syn Abdiego, i Azariasz, syn Jalleleela, z rodu Merariego; Joach, syn Zimmy, i Eden, syn Joacha, z rodu Gerszona;
29:13 - Szimri i Jejel z rodu Elisafana; Zachariasz i Mattaniasz z rodu Asafa;
29:14 - Jechiel i Szimei z rodu Hemana oraz Szemajasz i Uzzjel z rodu Jedutuna.
29:15 - Zebrali się oni razem ze swymi braćmi i oczyściwszy się przyszli, zgodnie z rozkazem króla, który wypełniał słowa Jahwe, ażeby dokonać oczyszczenia świątyni Jahwe.
29:16 - Weszli tedy kapłani do wnętrza świątyni Jahwe, żeby rozpocząć obrzęd oczyszczenia. Wszystkie nieczystości znalezione w świątyni Jahwe wynoszono na dziedziniec świątyni, a stamtąd lewici usuwali je na zewnątrz, do Doliny Cedronu.
29:17 - Oczyszczanie świątyni rozpoczęto pierwszego dnia pierwszego miesiąca. Ósmego dnia tego miesiąca weszli do przedsionka świątyni. Przez osiem dni trwało oczyszczanie świątyni Jahwe. Obrzęd zakończył się szesnastego dnia pierwszego miesiąca.
29:18 - Udali się wtedy do króla Ezechiasza i powiedzieli mu: Oczyściliśmy całą świątynię Jahwe, ołtarz całopaleń i wszystkie naczynia potrzebne do służby Bożej oraz stół na chleby pokładne z wszystkimi jego przyborami.
29:19 - Oczyściliśmy także i złożyliśmy przed ołtarzem Jahwe wszystkie te przedmioty, które zbezcześcił król Achaz za swoich rządów, dopuszczając się różnych wykroczeń.
29:20 - Wstał tedy król Ezechiasz wczesnym rankiem, zebrał starszych miasta i udali się razem do świątyni Jahwe.
29:21 - Przygotowali na ofiarę siedem cielców, siedem baranów, siedmioro jagniąt i siedem kozłów. Wszystko było przeznaczone na ofiarę przebłagalną za królestwo, za świątynię i za całe pokolenie Judy. Polecił więc król kapłanom, synom Aarona, żeby przystąpili do składania ofiar na ołtarzu Jahwe.
29:22 - Najpierw zabito cielce, których krew, zebraną przez kapłanów, rozlano na ołtarzu. Potem zabito barany i krew ich również rozlano na ołtarzu. Następnie pozabijano jagnięta i krew ich także rozlano na ołtarzu.
29:23 - Wreszcie przyprowadzili przed króla i całe zgromadzenie kozły przeznaczone na ofiarę za grzechy i wszyscy włożyli na nie swoje ręce.
29:24 - Kapłani zabili je i za pomocą ich krwi dokonali obrzędu przebłagania za cały Izrael.
29:25 - Następnie polecił wejść do świątyni Jahwe lewitom z cymbałami, cytrami i harfami, zgodnie z zarządzeniem wydanym kiedyś przez Dawida i Gada - „widzącego” królewskiego oraz proroka Natana. Zarządzenie to, przekazywane przez proroków, pochodziło od samego Jahwe.
29:26 - Zajęli więc swoje miejsca lewici z instrumentami Dawida i kapłani z trąbami.
29:27 - I rozkazał Ezechiasz składać na ołtarzu ofiarę całopalenia. Gdy tylko rozpoczął się obrzęd składania ofiary całopalenia, zabrzmiał śpiew na cześć Jahwe. Dały się również słyszeć głosy trąb oraz instrumentów Dawida, króla Izraela.
29:28 - Całe zgromadzenie upadło na ziemię, a śpiew pieśni i granie na trąbach rozbrzmiewały tak długo, jak długo płonęła ofiara całopalenia.
29:29 - Kiedy złożono ofiarę całopalenia, król oraz wszyscy, którzy z nim byli, upadli na kolana i oddali cześć Bogu.
29:30 - Król Ezechiasz i przywódcy ludu kazali lewitom uwielbiać Jahwe słowami Dawida i „widzącego” Asafa. Z radością śpiewano więc na chwałę Jahwe, składano Mu pokłony i oddawano cześć.
29:31 - W końcu przemówił Ezechiasz takimi słowami: Zostaliście więc na nowo poświęceni Jahwe. Zbliżcie się tu i złóżcie w świątyni Jahwe ofiary krwawe oraz ofiary dziękczynienia. I całe zgromadzenie złożyło ofiary i dziękczynienia, a wszyscy co hojniejszego serca składali ofiary całopalenia.
29:32 - Całe zgromadzenie złożyło wtedy na wszystkie ofiary całopalenia siedemdziesiąt cielców, sto baranów, dwieście jagniąt. Wszystko to zostało złożone jako ofiara całopalenia na cześć Jahwe.
29:33 - Ponadto ofiarowano sześćset cielców i trzy tysiące owiec.
29:34 - Ale kapłanów było za mało i nie byli w stanie ściągnąć skóry ze wszystkich zabitych ofiar. Pomagali im tedy bracia ich lewici, dopóki nie ukończono składania ofiary i nie zostali oczyszczeni Jahwe inni kapłani. Lewici bowiem bardziej ochoczo niż kapłani oddawali się służbie Jahwe.
29:35 - Zresztą było bardzo wiele ofiar całopalenia, nie licząc spalanego tłuszczu z ofiar pojednania oraz ofiar z płynów. I tak oto została ustanowiona na nowo służba Boża w świątyni Jahwe.
29:36 - Ezechiasz radował się z całym ludem z tego, co Jahwe zgotował całemu ludowi. A wszystko stało się tak niespodziewanie.