14:1 - Inny znowu myśląc o morskiej podróży, gdy zamierza pokonywać groźne bałwany, prosi o pomoc drewno bardziej kruche od czółna, które go unosi
14:2 - i które obmyśliła chęć zysku, a rzemieślnik dzięki swej mądrości zbudował.
14:3 - Ale Twoja, Ojcze, Opatrzność nim kieruje, bo Ty i na morzu drogę uczyniłeś, bezpieczne przejście między falami,
14:4 - pokazując, że z wszystkiego możesz wybawić, nawet gdyby ktoś bez umiejętności [pływania] wszedł na statek.
14:5 - Chcesz bowiem, aby nie były bezużyteczne dzieła Mądrości Twojej. Dlatego też nawet: gdy marnemu kawałkowi drewna ludzie powierzają swe dusze, przepływając fale na tratwie, ratują swe życie.
14:6 - Tak też na samym początku, gdy ginęli zarozumiali giganci, to nadzieja wszechrzeczy, szukając schronienia na tratwie kierowanej Twoją ręką, zostawiła światu nasienie potomstwa.
14:7 - Błogosławione drzewo, przez które staje się sprawiedliwość!
14:8 - Przeklęte zaś jest tamto [drzewo] ręką obrobione, ono samo i ten, kto je obrobił; ten, ponieważ je wyrzeźbił, ono zaś samo, bo choć rzecz marna, uchodzi za boga.
14:9 - Tak samo bowiem nienawidzi Bóg bezbożnika, jak i bezbożności jego.
14:10 - Tak więc to, co zostało uczynione, poniesie karę wspólnie ze swym twórcą.
14:11 - Dlatego też sąd będzie i nad pogańskimi bożkami, gdyż wśród stworzeń Bożych stały się obrzydliwością i zgorszeniem dla dusz ludzkich i dla nóg ludzi głupich ich zasadzką.
14:12 - Pomysł stworzenia bożków stał się początkiem cudzołóstwa, a ich wynalezienie zwyrodnieniem życia.
14:13 - Nie było bowiem ich od początku i nie będą też trwać na wieki.
14:14 - Przez ludzką głupotę przyszły na świat i dlatego czeka je rychły koniec.
14:15 - Ojciec, pogrążony w przedwczesnym żalu, uczyniwszy sobie podobiznę tak rychło zabranego dziecka, kiedyś zmarłego człowieka teraz czci jako boga i ustanawia wśród poddanych wtajemniczenia i ofiary.
14:16 - Później utrwalony z czasem bezbożny zwyczaj zaczął być jako prawo przestrzegany i na rozkaz władców posągi były czczone.
14:17 - Ludzie, ponieważ daleko mieszkali, nie mogli czcić ich osobiście; odtwarzali przeto podobiznę z daleka, sporządzając sobie wielki obraz króla, aby gorliwością swoją uwielbiać nieobecnego jakby był obecny.
14:18 - I nawet [nic] nie rozumiejących zwabiała do pomnażania kultu żądza sławy rzemieślnika.
14:19 - Ten bowiem może pragnąć przypodobać się władcy, sztuką swą usiłował jak najpiękniej obraz wykonać.
14:20 - A tłum, przyciągnięty pięknem dzieła, uznał tego, którego do niedawna jako człowieka szanował, za godnego czci boskiej.
14:21 - I właśnie zgubą dla życia stało się to, że ludzie, stając się ofiarami nieszczęścia lub władzy kamieniom i drzewom dali imię, którego nikomu nie powinno się dawać.
14:22 - I nie wystarczyło, że błądzili w znajomości Boga, lecz żyjąc w wielkim zamęcie braku rozeznania, tak liczne i wielkie zła nazywali pokojem.
14:23 - Albo ofiary ze swych dzieci składają, albo dokonują skrytych wtajemniczeń, albo wyprawiają orgiastyczne uczty podczas niezwykłych obrzędów.
14:24 - Nie troszczą się o czystość ani życia, ani związków małżeńskich; jeden drugiego albo podstępnie zabija, albo cudzołóstwem zasmuca.
14:25 - Wszystko tam pomieszane: krew, zabójstwo, kradzież, podstęp, zepsucie, niewierność, gwałt, krzywoprzysięstwo.
14:26 - Niebezpieczeństwem dla dobrych jest zapomnienie o dobrodziejstwach, znieprawienie dusz, wypaczenie natury, nietrwałość małżeństw, nierząd i nieczystość.
14:27 - Albowiem kult bałwanów, pozbawionych imion, jest wszelkiego zła początkiem, przyczyną i szczytem.
14:28 - I tak albo radując się popadają w szaleństwo, albo fałszywie prorokują, albo żyją nieuczciwie, albo zbyt łatwo składają przysięgi.
14:29 - Zaufawszy bowiem bezdusznym bałwanom nie sądzą, że spotka ich kara, kiedy fałszywie przysięgają.
14:30 - Przyjdzie przeto na nich podwójna sprawiedliwość: [za to], że źle myśleli o Bogu, lgnąc do bałwanów, i [za to], że w przewrotności przysięgali fałszywie, wzgardziwszy świętością.
14:31 - Albowiem nie tych moc, na których się przysięgają, lecz kara należna grzesznikom jest zawsze następstwem wykroczenia niesprawiedliwych.