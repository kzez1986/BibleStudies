23:1 - A oto ostatnie słowa Dawida: Proroctwo Dawida, syna Jessego, proroctwo człowieka wyniesionego wysoko, pomazańca Boga Jakuba, śpiewającego chwałę Izraela.
23:2 - Duch Jahwe przemówił przeze mnie. Jego słowa są na moich ustach.
23:3 - Przemówił Bóg Izraela, powiedział mi Ten, co jest Skałą Izraela: Sprawiedliwy, który rządzi ludami, który rządzi w Bożej bojaźni.
23:4 - Jest jak jutrzenka o wschodzie słońca albo jak poranek bezchmurny, albo jak promienie słońca, sprawiające, że po deszczu wszystko rośnie.
23:5 - Czyż nie jest tak z domem Boga, który zawarł ze mną wieczne przymierze, jasne we wszystkim i pewne, przyczyna mego zbawienia, wypełnienie wszystkich moich pragnień?
23:6 - A potomkowie Beliala są wszyscy jak wzgardzone ciernie, których nikt nie odważa się nawet wziąć do ręki.
23:7 - Kto zaś ich dotyka, ma w swej ręce żelazo lub włócznię, i ostatecznie spala się je w ogniu.
23:8 - A oto imiona najdzielniejszych wojowników Dawida: Iszbaal Chakmonita, przywódca trzech [wojowników stojących przy Dawidzie]. To on właśnie ruszył [sam] z włócznią na ośmiuset żołnierzy i pozabijał wszystkich co do jednego.
23:9 - Potem Achochita Eleazar, syn Dodo. Był on jednym z tych trzech wojowników, którzy znajdowali się obok Dawida w Pas-Dammim, kiedy to Filistyni stanęli do walki z Izraelitami i zmusili ich do ucieczki.
23:10 - Wtedy to właśnie on jeden się nie cofnął, lecz uderzył na Filistynów i tak długo ich ciął, aż ręka mu omdlała i przywarła do miecza. I tak sprawił Jahwe, że Izraelici odnieśli tego dnia wielkie zwycięstwo. Całe wojsko przestało się cofać, ruszyło z powrotem za Eleazarem, ale już po to tylko, żeby zbierać łupy.
23:11 - Potem był Szamma, syn Agego z Hararu. Pewnego razu Filistyni zebrali się w Lechi, gdzie znajdowało się poletko zasiane soczewicą. W niej właśnie, w samym jej środku ukrył się Szamba
23:12 - i gdy cała ludność uchodziła przed Filistynami, stanął w obronie ludzi i pobił Filistynów. Za sprawą Jahwe [Izraelici] znów odnieśli wielkie zwycięstwo.
23:13 - Kiedy Filistyni rozbili obóz w dolinie Refaim - a była to pora rozpoczęcia żniw - wtedy owi trzej zaliczani do trzydziestu [najdzielniejszych wojowników] przyszli do Dawida w okolice jaskini Adullam.
23:14 - Akurat Dawid znajdował się wewnątrz twierdzy, oddział Filistynów zaś obozował w Betlejem.
23:15 - W pewnej chwili Dawid, odczuwając pragnienie, powiedział: Czy mógłby ktoś przynieść mi wody do picia ze studni, która jest koło wejścia do Betlejem?
23:16 - Natychmiast poszli owi trzej odważni, przedarli się przez obóz Filistynów, zaczerpnęli wody ze studni, która jest koło wejścia do Betlejem, i przynieśli Dawidowi. Lecz on nie chciał jej pić. Wylał ją na ofiarę dla Jahwe, mówiąc:
23:17 - Nie miałbym odwagi, o Jahwe, napić się tej wody. Czyż nie jest to krew ludzi, którzy [dla zdobycia wody] narażali własne życie? I nie chciał pić. Oto, czego dokonali owi trzej odważni wojownicy.
23:18 - Abiszaj, brat Joaba, syn Serui, był dowódcą oddziału złożonego z trzydziestu [najdzielniejszych wojowników]. To on rzucił się ze swoją włócznią na trzystu nieprzyjaciół i wytracił ich co do jednego. Wśród owych trzech cieszył się wielkim uznaniem,
23:19 - był najsławniejszym spośród trzydziestu i dowodził nimi, chociaż owym trzem nie dorównywał.
23:20 - Następnym był Benajasz, syn Jojady z Kabseel, człowiek odważny, bogaty w doświadczenia. To on zabił dwóch synów Ariela z Moabu. To on również w śnieżny dzień spuścił się do studni i zabił tam lwa.
23:21 - Zabił też pewnego Egipcjanina ogromnego wzrostu. Egipcjanin miał w ręku włócznię, a on wyszedł do niego tylko ze zwykłym kijem. Wyrwał Egipcjaninowi z rąk włócznię i zabił go nią.
23:22 - Oto, czego dokonał Benajasz, syn Jojady. Wśród trzech cieszył się wielkim uznaniem.
23:23 - Był stawiany ponad trzydziestu, ale nie dorównywał owym trzem. Dawid postawił go na czele swojej straży przybocznej.
23:24 - Do grona trzydziestu [najdzielniejszych wojowników] należeli również: Asahel, brat Joaba, Elchanan, syn Dodo z Betlejem,
23:25 - Szamma z Charod, Elika z Charod,
23:26 - Cheles Peletyta, Ira, syn Ikkesza z Tekoa,
23:27 - Abiezer z Anatot, Sibbekaj z Chuszy,
23:28 - Salmon z Achoach, Maheraj z Netofy,
23:29 - Cheleb, syn Baany z Netofy, Ittaj Beniaminita, syn Ribaja z Gibea,
23:30 - Benajasz z Pireatonu, Hiddaj z Potoków Gaasz,
23:31 - Abi-Albon z Araby, Azmawet z Bachurim,
23:32 - Eliachba z Szaalbim, Jaszen, syn Jonatana,
23:33 - Szamma z Hararu, Achiam, syn Szarara z Araru,
23:34 - Elifelet, syn Achasbaja z Bet-Maaka, Eliam, syn Achitofela z Gilo,
23:35 - Chesrau z Karmelu, Paaraj z Arabu,
23:36 - Jigeal, syn Natana z Soby, Bani z Gad,
23:37 - Selek Ammonita, Nachraj z Beerot, dwaj giermkowie Joaba, syna Serui,
23:38 - Ira z Jattir, Gereb z Jattir,
23:39 - Uriasz Chetyta. Razem było ich trzydziestu siedmiu.