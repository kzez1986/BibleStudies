17:1 - Wygasło we mnie wszystko, minęły dni moje, już tylko grób przed sobą widzę.
17:2 - Zewsząd spotyka mnie pogarda, nocami oczy wypełnia mi gorycz.
17:3 - Ty sam bądź za mnie zastawem u Ciebie, bo któż inny się zgodzi za mnie poręczyć?
17:4 - Sprawiłeś, że rozsądek nie oświeca ich serca, i nie pozwalasz, by mnie pokonali.
17:5 - Zwołano przyjaciół do podziału mienia, a oczy własnych dzieci przygasają.
17:6 - Wszystkim wystawił mnie na pośmiewisko; i można rzec o mnie, żem jak ten, któremu w twarz się pluje.
17:7 - Moje oczy przygasły od zmartwień, wyschłem, podobny jestem do cienia.
17:8 - Na mój widok cofają się sprawiedliwi, a prawych ogarnia złość na bezbożnych.
17:9 - Sprawiedliwy jednak trzyma się drogi i ten jest mocniejszy, kto ma czyste ręce.
17:10 - Nawróćcie się więc wszyscy i tu przyjdźcie, chociaż nie widzę wśród was mędrca.
17:11 - Przeszły już moje dni, nic już z mych planów i pragnień serca.
17:12 - Noc mi się w dzień zamienia, światłość podeszła ku ciemności.
17:13 - Nie mam już nadziei, zaświaty są moim domem, w ciemnościach rozbijam namiot.
17:14 - Do grobu mówię: Jesteś moim ojcem, do robactwa: Jesteście mi matką i siostrą.
17:15 - Jakże więc mogę mieć nadzieję? Gdzie moje szczęście, kto je zobaczy?
17:16 - Czy zstąpią ze mną do zaświatów? Czy razem w proch się obrócimy?