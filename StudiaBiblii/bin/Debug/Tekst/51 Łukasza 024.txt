24:1 - A pierwszego dnia tygodnia bardzo wczesnym rankiem przyszły do grobu, przynosząc wonności, które przygotowały.
24:2 - Zobaczyły też, że kamień był odwalony od grobu.
24:3 - Wszedłszy zaś do środka, nie znalazły ciała Pana Jezusa.
24:4 - I kiedy z tego powodu nie wiedziały, co robić, oto dwaj mężczyźni w lśniących szatach stanęli obok nich.
24:5 - A gdy one, lękając się, spuściły głowy, ci powiedzieli do nich: Dlaczego szukacie żywego między umarłymi?
24:6 - Nie ma Go tu, zmartwychwstał. Przypomnijcie sobie, co wam powiedział, gdy jeszcze przebywał z wami w Galilei.
24:7 - Syn Człowieczy musi być wydany w ręce grzeszników, musi być ukrzyżowany, by trzeciego dnia zmartwychwstał.
24:8 - Wtedy przypomniały sobie Jego słowa.
24:9 - Wróciwszy od grobowca, opowiedziały wszystko Jedenastu i pozostałym.
24:10 - Były to: Maria Magdalena, Joanna i Maria [matka] Jakuba. Inne również opowiadały razem z nimi to samo apostołom.
24:11 - Lecz im słowa te wydawały się urojeniami i nie uwierzyli w nie.
24:12 - Piotr jednak wyruszył, przybiegł do grobu i pochyliwszy się zobaczył same tylko bandaże. I wrócił nie mogąc się nadziwić temu, co zaszło.
24:13 - Lecz oto dwaj spośród nich poszli tego samego dnia do miasteczka Emaus, które było odległe o sześćdziesiąt stadiów od Jerozolimy.
24:14 - I rozmawiali o tym wszystkim, co się wydarzyło.
24:15 - A kiedy tak rozprawiali i zastanawiali się wspólnie, przyłączył się do nich sam Jezus i szedł z nimi.
24:16 - Lecz ich oczy były niejako zakryte, żeby Go nie rozpoznali.
24:17 - On zaś rzekł do nich: Cóż to za rozmowy prowadzicie idąc? A oni zatrzymali się i byli przy tym smutni.
24:18 - Wtedy jeden z nich, ten, któremu było na imię Kleofas, powiedział: To ty mieszkasz w Jerozolimie i nie wiesz, co się tam stało w ciągu ostatnich dni?
24:19 - A On zapytał: A cóż takiego? Wtedy Mu powiedzieli: [Nie słyszałeś] o Jezusie Nazareńskim, który był prorokiem potężnym w czynie i w słowach wobec Boga i całego ludu?
24:20 - [I o tym] jak najwyżsi kapłani i przywódcy nasi skazali Go na karę śmierci i jak Go ukrzyżowali?
24:21 - A myśmy się tak spodziewali, że On wyzwoli Izraela. Lecz oto dziś mija trzeci dzień od czasu, jak się to wszystko stało.
24:22 - A niektóre z naszych kobiet [jeszcze bardziej] nas przeraziły. Były bowiem już przed świtem przy grobowcu
24:23 - i nie znalazłszy Jego ciała, przybiegły i powiedziały, że widziały aniołów, którzy im oznajmili, że On żyje.
24:24 - Poszli tedy niektórzy z naszych do grobu i zastali wszystko tak, jak mówiły kobiety. Lecz Jego samego nie znaleźli.
24:25 - Wtedy On powiedział do nich: O niemądrzy! Jakże trudno uwierzyć wam w to wszystko, co mówili prorocy.
24:26 - Czyż nie tak właśnie miał cierpieć Mesjasz, żeby potem wejść do swej chwały?
24:27 - I rozpoczynając od Mojżesza, poprzez wszystkich proroków wyjaśniał im, co było o Nim we wszystkich Pismach.
24:28 - I tak znaleźli się już blisko miasteczka, do którego szli. On zamierzał - jak się wydawało - iść dalej.
24:29 - Lecz oni nastawali na Niego mówiąc: Zostań z nami; zbliża się wieczór, dzień się już kończy. Wyszedł tedy, by zostać z nimi.
24:30 - A kiedy siadł z nimi do stołu, wziął chleb, pobłogosławił i połamał go, a potem podawał im.
24:31 - Wtedy otworzyły się im oczy i rozpoznali Go. Lecz On znikł z ich oczu.
24:32 - Poczęli tedy mówić do siebie: Czyż nie płonęło w nas serce, gdy przemawiał do nas w drodze i wyjaśniał nam Pisma?
24:33 - I powstawszy, jeszcze tej samej godziny wrócili do Jerozolimy, gdzie znaleźli Jedenastu zgromadzonych razem z tymi, którzy z nimi byli.
24:34 - I ci powiedzieli, że Pan rzeczywiście zmartwychwstał i ukazał się Szymonowi.
24:35 - Oni zaś opowiadali o tym, co im się przydarzyło podczas podróży i jak Go rozpoznali w czasie łamania chleba.
24:36 - I kiedy jeszcze to mówili, oto stanął pośrodku nich Jezus i powiedział: Pokój wam!
24:37 - A oni przerazili się i byli przekonani, że widzą ducha.
24:38 - Powiedział im tedy: Czemuż jesteście tak przerażeni i różne domysły cisną się wam do serca?
24:39 - Popatrzcie na moje ręce i nogi! To Ja jestem! Dotykajcie i przyglądajcie się! Przecież duch nie ma ciała ani kości, a Ja je mam.
24:40 - To powiedziawszy, pokazał im ręce i nogi.
24:41 - Gdy zaś oni nadal nie dowierzali i dziwili się pełni radości, powiedział im: Czy macie tu coś do jedzenia?
24:42 - Podali Mu tedy kawałek pieczonej ryby, a
24:43 - On, wziąwszy jadł na ich oczach.
24:44 - A potem rzekł do nich: Oto słowa, które powiedziałem do was kiedy jeszcze byłem z wami: Musi się wypełnić wszystko, co jest napisane o Mnie w Prawie Mojżeszowym, u Proroków i w Psalmach.
24:45 - Wtedy też oświecił ich umysły tak, aby mogli zrozumieć Pisma.
24:46 - I powiedział im: Tak jest napisane i dlatego Mesjasz musiał cierpieć i zmartwychwstać dnia trzeciego.
24:47 - W Jego imię trzeba też głosić wszystkim ludom, rozpoczynając od Jerozolimy, pokutę i odpuszczenie grzechów.
24:48 - Wy zaś macie świadczyć o tym wszystkim.
24:49 - A ja zsyłam na was obietnicę mojego Ojca. Pozostańcie w mieście aż do czasu przyodziania się w moc z góry.
24:50 - I wyprowadził ich poza miasto do Betanii. Tam, wzniósłszy swoje ręce, błogosławił ich.
24:51 - I tak, udzielając im błogosławieństwa, odszedł od nich i został zabrany do nieba.
24:52 - A oni, oddawszy Mu pokłon, wrócili do Jerozolimy radując się.
24:53 - I pozostawali ciągle w świątyni [wielbiąc i] wychwalając Boga.