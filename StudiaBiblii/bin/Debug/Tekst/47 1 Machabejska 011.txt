11:1 - Król egipski zgromadził wojsko tak liczne jak piasek na brzegu morza, ponadto liczne okręty. Chciał bowiem podstępnie zawładnąć całym królestwem Aleksandra i włączyć je do swoich posiadłości.
11:2 - Wyruszył więc w kierunku Syrii, ale jak gdyby w zamiarach najbardziej pokojowych. Mieszkańcy miast otwierali mu szeroko bramy i wychodzili naprzeciw. Tak bowiem zarządził król Aleksander, którego gościem był Ptolemeusz.
11:3 - We wszystkich miastach, do których Ptolemeusz wkraczał zostawiał jako załogę część swojego wojska.
11:4 - Kiedy przybył do Azotu, pokazano mu resztki spalonej świątyni Dagona oraz zniszczone pożarem miasto i jego okolice. Po drodze mijano stosy trupów tych, którzy polegli i zostali spaleni w czasie niedawnej wojny z Jonatanem.
11:5 - Opowiadano królowi wiele o czynach Jonatana, chcąc go przedstawić w jak najgorszym świetle, ale król nic na to nie mówił.
11:6 - Sam Jonatan zaś na czele wspaniałego orszaku wyszedł w Jafie na spotkanie królowi. Pozdrowili się wzajemnie i pozostali razem przez całą noc.
11:7 - Potem Jonatan towarzyszył królowi aż do rzeki Eleuteros, skąd wrócił do Jerozolimy.
11:8 - Tymczasem król Ptolemeusz zajmował wszystkie nadbrzeżne miasta aż do Seleucji położonej nad morzem. Nadal żywił złe zamiary wobec Aleksandra.
11:9 - Królowi Demetriuszowi zaś kazał donieść: Chciałbym zawrzeć z tobą taki układ: Tobie pragnę oddać moją córkę, którą Aleksander ma obecnie za żonę, bo to ty powinieneś panować jako król w królestwie twojego ojca.
11:10 - Żałuję, że moją córkę jemu oddałem. Przecież on usiłował mnie zamordować.
11:11 - Ptolemeusz był taki niechętny Aleksandrowi dlatego, że pragnął zagarnąć jego królestwo.
11:12 - W końcu odebrał mu swoją córkę i dał ją za żonę Demetriuszowi. W ten sposób zerwał z Aleksandrem i dla wszystkich stało się jasne, że są sobie wrogami.
11:13 - Ptolemeusz wkroczył do Antiochii i obwołał się królem całej Azji. Od tej chwili nosił na głowie dwie korony królewskie: egipską i azjatycką.
11:14 - Król Aleksander przebywał wówczas w Cylicji, gdyż groziło niebezpieczeństwo, że mieszkańcy tamtej krainy odłączą się od niego.
11:15 - Dowiedziawszy się o tym, co zaszło, ruszył natychmiast do walki z Ptolemeuszem. Ten jednak wyszedł mu naprzeciw z ogromnym wojskiem i pokonał go.
11:16 - Aleksander zbiegł do Arabii, żeby tam szukać schronienia. Tak to król Ptolemeusz osiągnął szczyt swej potęgi.
11:17 - Arab Zabdiel obciął Aleksandrowi głowę i posłał ją Ptolemeuszowi.
11:18 - Ale w trzy dni potem zmarł także Ptolemeusz. Wówczas załogi, które pozostawił w poszczególnych miastach, zostały wymordowane przez miejscową ludność.
11:19 - W roku sto sześćdziesiątym siódmym władzę przejął Demetriusz.
11:20 - W tym czasie Jonatan zebrał swoje wojsko z całej Judei i rozpoczął oblężenie twierdzy jerozolimskiej, przygotowawszy przedtem liczne machiny oblężnicze.
11:21 - Wkrótce jednak przyszło do króla kilku zdrajców, wrogów własnego narodu i doniosło mu, że Jonatan oblega twierdzę.
11:22 - Na wieść o tym król rozgniewał się bardzo i zaraz po usłyszeniu tej wieści udał się do Ptolemaidy. Jonatanowi zaś rozkazał natychmiast przerwać oblężenie i przybyć do niego do Ptolemaidy w celu złożenia wyjaśnień.
11:23 - Jonatan, mimo że otrzymał taki rozkaz, polecił nadal prowadzić oblężenie. Potem zaś wybrał kilku spośród starszych ludu oraz kapłanów i sam stanął na ich czele narażając się na niebezpieczeństwo.
11:24 - Wziął ze sobą także wiele srebra, złota, drogich szat oraz mnóstwo różnych podarunków i ruszył do Ptolemaidy na spotkanie z królem. I udało mu się pozyskać życzliwość króla.
11:25 - Co prawda znów kilku zdrajców spośród ludu próbowało wnosić przeciw niemu różne oskarżenia,
11:26 - ale król postąpił z nim tak, jak jego poprzednicy na tronie: w obecności wszystkich swoich przyjaciół okazał mu szczególny szacunek.
11:27 - Ponadto zatwierdził go na urzędzie arcykapłańskim, uznał wszystkie przekazane mu dotychczas godności i zaliczył go do grona swoich najbliższych przyjaciół.
11:28 - Jonatan ze swej strony prosił króla, aby zwolnił z podatków Judeę oraz trzy okręgi Samarii. Przyrzekł mu dać za to trzysta talentów.
11:29 - Król wyraził na to zgodę i przekazał Jonatanowi w związku z tym takie pismo:
11:30 - Król Demetriusz pozdrawia swojego brata Jonatana i cały naród żydowski.
11:31 - W waszej sprawie napisaliśmy do naszego krewnego Lastenesa list, którego treść podajemy także do waszej wiadomości:
11:32 - Król Demetriusz przesyła pozdrowienia ojcu swojemu Lastenesowi.
11:33 - Zaprzyjaźniony z nami naród żydowski wypełnia jak najdokładniej wszystkie swoje zobowiązania względem nas. Dlatego postanowiliśmy odwdzięczyć mu się za tę wierność.
11:34 - Potwierdzamy jego prawa do Judei oraz do trzech okręgów: Afairemy, Liddy i Ramataim. Ziemie te - ze wszystkim, co się na nich znajduje - powinny być odłączone od Samarii i przyłączone do Judei. Wszystko to, co [Żydzi] będą składać w Jerozolimie na ofiarę, niech zostanie uznane za królewską daninę, którą król pobierał od nich dotychczas co roku z plonów ich pól i z owoców drzew.
11:35 - Zrzekamy się również tego, co przypadało nam z racji dziesięciny i podatków, a także z opłat od jezior solnych i z podatku koronnego. Od dziś wszystko to przechodzi na nich.
11:36 - Żadnego z tych przywilejów od tej chwili nie wolno już cofnąć.
11:37 - Zatroszczcie się teraz, żeby zrobić odpis tych postanowień, przekazać Jonatanowi i wywiesić na świętej górze w miejscu łatwo dla wszystkich dostępnym.
11:38 - Król Demetriusz, widząc, że pod jego rządami w całym kraju panuje spokój i że nikt nie buntuje się przeciwko niemu, rozesłał wszystkich swoich wojowników do domów, zostawiając jedynie oddziały najemne, złożone z cudzoziemców sprowadzonych z wysp. Wszyscy, którzy pełnili służbę wojskową jeszcze za czasów jego poprzedników, przyjęli to z wielkim niezadowoleniem.
11:39 - Tryfon, należący kiedyś do najbliższego otoczenia Aleksandra, zauważył, że wojownicy ci sarkają na Demetriusza. Udał się on tedy do Araba Imalkue, który wychowywał małego Antiocha, syna Aleksandra.
11:40 - Nalegał [na Araba], żeby przysłał Antiocha do niego, gdyż powinien on objąć władzę królewską po swoim ojcu. Powiadomił też [Araba] o wszystkich poczynaniach Demetriusza i o tym, jak naraził się on całemu swemu wojsku. I pozostał tam Tryfon przez dłuższy czas.
11:41 - Jonatan zaś zwrócił się tymczasem z prośbą do króla Demetriusza, żeby zechciał on odwołać swoje załogi wojskowe z twierdzy jerozolimskiej i z innych warowni, a to dlatego, że odnosiły się one wrogo do Izraela.
11:42 - Demetriusz kazał tak odpowiedzieć Jonatanowi: Dla ciebie i dla twojego narodu uczynię nie tylko to, o co prosisz, ale gdy nadarzy się odpowiednia chwila, w sposób szczególny uczczę i ciebie, i cały twój naród.
11:43 - Teraz zaś dobrze postąpisz, jeśli przyślesz mi trochę wojowników, którzy wesprą mnie w wojnie, bo opuściły mnie wszystkie moje oddziały.
11:44 - Posłał mu tedy Jonatan do Antiochii trzy tysiące doświadczonych w boju wojowników. Kiedy dotarli na miejsce, król ucieszył się bardzo z ich przybycia.
11:45 - Ale wtedy zebrało się około stu dwudziestu tysięcy mieszkańców miasta i postanowili zamordować króla.
11:46 - Król schronił się w swoim pałacu, mieszkańcy zaś opanowali wszystkie wyjścia z miasta i rozpoczęła się walka.
11:47 - Król wezwał na pomoc Żydów, którzy też natychmiast przybyli w wielkiej liczbie, potem rozbiegli się po całym mieście i wymordowali tego dnia około stu tysięcy ludzi.
11:48 - Na koniec podpalili miasto, wziąwszy uprzednio wielkie łupy. I tak uratowali króla.
11:49 - Kiedy mieszkańcy miasta zobaczyli, że zostali wydani na pastwę Żydów, stracili wszelką nadzieję na ocalenie. Zaczęli wołać do króla i błagać go o pomoc:
11:50 - Pragniemy z tobą pokoju! Niech wreszcie Żydzi zaprzestaną nękać nas i niszczyć miasto.
11:51 - Rzucili tedy broń i zawarli pokój. Natomiast Żydzi okryli się sławą zarówno w oczach króla, jak i jego podwładnych. W całym jego królestwie mówiono tylko o nich, a oni, wziąwszy wielkie łupy, wrócili do Jerozolimy.
11:52 - I znów król Demetriusz ujął mocno władzę w swoje ręce, a kraj pod jego rządami zażywał spokoju.
11:53 - Lecz z tego co obiecał, nie dotrzymał niczego. Zerwał też z Jonatanem i nie tylko nie okazywał mu wdzięczności za jego życzliwość, lecz odnosił się do niego z wielką surowością.
11:54 - W końcu przybył Tryfon razem z małym Antiochem. Chłopiec objął władzę i włożył sobie na głowę koronę.
11:55 - Wszystkie oddziały wojskowe, zwolnione kiedyś przez Demetriusza, przyłączyły się teraz do niego. Rozpoczęły też niebawem wojnę z Demetriuszem i pokonały go, i zmusiły do ucieczki.
11:56 - Tryfon zaś, zdobywszy słonie, opanował Antiochię.
11:57 - Po jakimś czasie młody Antioch wysłał do Jonatana taki list: Zatwierdzam cię na urzędzie arcykapłana i oddaję pod twoją władzę cztery okręgi. Możesz również zaliczać siebie do grona przyjaciół króla.
11:58 - Ponadto posłał Jonatanowi złote naczynia stołowe i przyznał mu prawo posługiwania się złotymi pucharami, ubierania się w purpurowe szaty i noszenia złotej sprzączki.
11:59 - Szymona zaś, brata Jonatana, mianował naczelnym dowódcą wszystkich oddziałów wojskowych, znajdujących się na obszarze od Schodów Tyru aż po granice Egiptu.
11:60 - Potem wyruszył Jonatan [z Jerozolimy], przemierzył wszystkie ziemie i miasta po drugiej stronie Rzeki i skierował swe kroki ku miastom nadbrzeżnym. Wszystkie sprzymierzone oddziały, które znajdowały się w Syrii, przyłączyły się do niego. Kiedy zjawił się pod murami Askalonu, mieszkańcy miasta zgotowali mu wspaniałe przyjęcie.
11:61 - Stamtąd udał się do Gazy, ale jej mieszkańcy zamknęli przed nim bramy miasta. Rozpoczął tedy Jonatan oblężenie miasta, spalił wszystkie otaczające je miejscowości, zabrawszy przedtem z nich bogate łupy.
11:62 - Dopiero wtedy mieszkańcy Gazy zaczęli błagać Jonatana o zawarcie pokoju. Przychylił się do ich próśb, ale wziął na zakładników synów co znakomitszych rodów i kazał odprowadzić ich do Jerozolimy. Potem przeszedł przez cały kraj aż do Damaszku.
11:63 - Tam dowiedział się Jonatan, że dowódcy wojskowi Demetriusza wyruszyli z mnóstwem wojska do Galilei, przebywają w Kedes Galilejskim i zamierzają pozbawić go władzy.
11:64 - Ruszył tedy im na spotkanie, zostawiając jednak w kraju swego brata Szymona.
11:65 - Ten rozbił namioty wokół Bet-Sur i po dłuższym oblężeniu zdobył miasto.
11:66 - Wtedy poproszono go o zawarcie pokoju, na co wyraził zgodę. Potem wypędziwszy wrogów z miasta, zajął je i umieścił w nim własną załogę.
11:67 - Jonatan zaś razem ze swoim wojskiem rozbił obóz nad jeziorem Genezaret. [Pewnego dnia] wczesnym rankiem wyruszyli w drogę i dotarli na równinę koło miasta Chasor,
11:68 - gdzie natknęli się na jakieś obce oddziały. Część z nich ukryła się na tyłach między wzgórzami, urządzając na nich zasadzkę. Reszta szła im wprost naprzeciw.
11:69 - Dopiero po pewnym czasie oddziały, które pozostawały na tyłach, wyszły ze swoich kryjówek i przystąpiły do walki.
11:70 - Wtedy uciekli wszyscy wojownicy Jonatana. Nie został przy nim nikt oprócz dowódców: Matatiasza, syna Absaloma i Judy, syna Chalfiego.
11:71 - Jonatan zaś rozdarł swoje szaty, posypał głowę ziemią i modlił się.
11:72 - A potem ruszył do walki i pokonał swoich wrogów, zmuszając ich do ucieczki.
11:73 - Gdy jego ludzie, ci, którzy przedtem uciekli, zobaczyli to, wrócili do niego i razem z nim ścigali wrogów aż do ich obozu w Kedes. Tam zatrzymali się na jakiś czas.
11:74 - Dnia tego padło około trzech tysięcy wojowników nieprzyjacielskich. Potem Jonatan wrócił do Jerozolimy.