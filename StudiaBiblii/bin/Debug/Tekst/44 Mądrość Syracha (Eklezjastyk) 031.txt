31:1 - Bogactwo męczy i powoduje bezsenność, bo troski, które sprawia, sen odbierają.
31:2 - Zgryzoty całego dnia spać nie pozwalają, a ciężka choroba też sen od nas oddala.
31:3 - Bogacz trudzi się po to, by gromadzić majątek, a gdy już przestanie, zażywa przyjemności.
31:4 - Biedak zaś pracuje, bo nie ma żyć z czego, a gdy przestanie pracować, pogrąża się w nędzy.
31:5 - Kto kocha się w pieniądzach, nie uniknie grzechu, a ten, kto goni za zyskiem, sam padnie jego łupem.
31:6 - Wielu już stało się ofiarą pożądania złota, a ruina ich była jawna dla wszystkich.
31:7 - Jest to pułapka na tych, którzy złotu służą, i dają się w nią złapać wszyscy bezrozumni.
31:8 - Błogosławiony bogacz, który jest bez winy i który nie goni bez przerwy za złotem.
31:9 - Któż to jest, a zaczniemy go wszyscy wychwalać, bo cudów dokonał pośród swego ludu.
31:10 - Bo któż poddany takiej próbie okazał się bez winy? Taki zasługuje na prawdziwą chwałę: kto mogąc grzech popełnić, nie popełnił go jednak i mogąc zło czynić, jednak go nie czynił.
31:11 - Dostatek jego będzie trwały i wszyscy poznają jego dobre czyny.
31:12 - Gdy znajdziesz się przy stole obficie zastawionym, to nie otwieraj ust zaraz, by krzyczeć z zachwytu: Ależ tu dużo wszystkiego!
31:13 - Pamiętaj, że nie jest dobrze mieć wzrok chciwy. Czy jest wśród rzeczy stworzonych coś gorszego od oczu, z których dla byle powodu zaraz łzy popłyną?
31:14 - Nie wyciągaj ręki tam, gdzie twój gość patrzy, i nie rzucaj się razem z nim na to samo jedzenie.
31:15 - Osądzaj innych według siebie samego i nad każdym słowem dobrze się zastanów.
31:16 - Jak człowiek dobrze wychowany jedz, co ci podadzą, nie rzucaj się na wszystko łapczywie, wzbudzając odrazę.
31:17 - Jako dobrze wychowany, pierwszy skończ jedzenie, żebyś swoim łakomstwem nie zraził nikogo.
31:18 - Jeżeli jesteś przy stole w licznym towarzystwie, nie zabieraj się do jedzenia pierwszy przed innymi!
31:19 - O, jak niewiele potrzebuje dobrze wychowany! Gdy się położy, oddycha spokojnie.
31:20 - Czuje się wtedy dobrze, ma sen bez zakłóceń, chętnie rano wstaje i jest lekki na duchu. Natomiast cierpi na bezsenność i skarży się na bóle głowy nieumiarkowany w jedzeniu.
31:21 - Jeżeli cię zmuszano, żebyś jadł zbyt wiele, to wyjdź, wszystko zwymiotuj, a lepiej się poczujesz.
31:22 - Posłuchaj mnie, synu, nie okazuj mi wzgardy, kiedyś zrozumiesz dobrze wszystkie moje słowa. Zachowaj umiar we wszystkim, co czynisz, a nie dosięgnie cię nigdy żadna choroba.
31:23 - Głośno wychwala się tego, kto jest hojny na ucztach, i długo trwa sława jego szczodrości.
31:24 - Po mieście okrzyczą skąpego przy stole i będą wciąż opowiadać o jego chciwości.
31:25 - Nie popisuj się nigdy, żeś mocny przy winie, bo ono wielu przywiodło do smutnego końca.
31:26 - Jak kowal w piecu wypróbowuje swój wyrób, tak wino doświadcza pyszałków, co się w bójki wdają.
31:27 - Wino jest, co prawda, dla człowieka życiem, ale tylko wtedy, gdy z umiarem je pijesz. Cóż to za życie, kiedy nie ma wina, które dla radości człowieka zostało stworzone?
31:28 - Radość serca i błogość - oto skutki wina, wypitego z umiarem i w czasie właściwym.
31:29 - Rozgoryczenie duszy to też skutek wina, wypitego w nadmiarze, przy wzburzeniu i kłótni.
31:30 - Niemądrego pijaństwo w szał wprowadza i gubi, osłabia go i pozwala otrzymywać rany.
31:31 - W czasie uczty nie rób wymówek twemu sąsiadowi i nie wyśmiewaj się z niego, gdy sobie podpije. Nie czyń mu wyrzutów i nie próbuj go drażnić, domagając się zwrotu twoich własnych pieniędzy.