18:1 - Ten, który żyje wiecznie, jest Stwórcą wszystkiego.
18:2 - A Pan tylko będzie uznany za sprawiedliwego.
18:3 - ---
18:4 - Komu dał On władzę ogłaszania dzieł swoich, kto zdoła zbadać wszystkie Jego cuda?
18:5 - Kto potrafi pojąć ogrom Jego chwały, kto opowie wielkość Jego miłosierdzia?
18:6 - Nic nie można Mu ująć, niczego doń dodać, nie można odkryć samemu cudownych dzieł Pana.
18:7 - Kiedy człowiek myśli, że coś skończył, dopiero zaczyna, a kiedy się na chwilę zatrzyma, nie wie, co robić dalej.
18:8 - Kimże więc jest człowiek i po co istnieje? Co jest jego dobrem i co złem jego?
18:9 - Długość jego życia - sto lat najwyżej.
18:10 - Jak kropla wody z morza albo ziarnko piasku, tak mają się jego lata do całej wieczności.
18:11 - Dlatego Pan jest tak cierpliwy wobec swego ludu i rozlewa nań swoje miłosierdzie.
18:12 - Widzi On już z góry i wie dobrze, jak godny politowania ich koniec, i dlatego tak wielkie miłosierdzie Jego.
18:13 - Człowiek winien okazać miłosierdzie bliźniemu, Pan zaś lituje się zawsze nad wszelkim ciałem. On karci, do poprawy wzywa i zawsze poucza, wszystkich gromadzi niczym pasterz owce.
18:14 - Lituje się nad tymi, którzy Go słuchają i ze wszystkich sił pragną strzec przykazań Jego.
18:15 - Synu, nie pozwól, by wyszydzano twoje dobre uczynki, a do darów, które przekazujesz, nie dołączaj słów ból tylko czyniących.
18:16 - Jak rosa upał łagodzi, tak dobre słowo to więcej niźli podarunki.
18:17 - Tak więc lepsze jest słowo niż cenny podarek, ale jedno z drugim połączy człowiek miłosierny.
18:18 - Głupiec robi wymówki nie szczędząc człowieka, jeżeli chciwiec coś daje, to łzy z oczu wyciska.
18:19 - Nim zaczniesz mówić, najpierw dobrze się przygotuj, zadbaj o siebie, zanim zaczniesz chorować.
18:20 - Zanim sąd wydasz, dobrze się zastanów; wtedy znajdziesz przebaczenie, gdy godzina sądu przyjdzie.
18:21 - Zdobądź się na upokorzenie, zanim przyjdzie choroba, a kiedy zgrzeszysz, umiej za grzech żałować.
18:22 - Od spełnienia ślubu w wyznaczonym czasie nigdy i nic nie może cię powstrzymać. Nie czekaj także do śmierci ze spłatą twych długów.
18:23 - Zanim ślub uczynisz, zastanów się dobrze, nie bądź jak ten, który kusi Pana.
18:24 - Pomyśl o Jego gniewie, gdy dni ostatnie przyjdą, a On wymierzając zapłatę twarz swoją odwróci.
18:25 - W czasach obfitości pamiętaj o dniach głodu, a w dniach dobrobytu - o ubóstwie i nędzy.
18:26 - Upływa czas od rana do późnego wieczora, wszystko szybko przemija przed obliczem Pana.
18:27 - Mądry będzie się miał zawsze na baczności i gdy wszyscy grzeszą, ustrzeże się występku.
18:28 - Każdy człowiek rozumny łatwo poznaje mądrość i raduje się razem z tymi, co już ją znaleźli.
18:29 - Ludzie rozumni w słowach ukazują swą mądrość i potrafią wypowiadać przysłowia pełne mądrości.
18:30 - Nie ulegaj twoim pożądliwościom i panuj nad żądzami.
18:31 - Jeżeli zaczniesz zaspokajać swoje wszystkie pragnienia, rychło staniesz się pośmiewiskiem dla twych nieprzyjaciół.
18:32 - Nie szukaj upodobania w życiu pełnym zbytku i z ludźmi tak żyjącymi nie miej nic wspólnego.
18:33 - Nie krzywdź siebie samego wydając uczty za pożyczone pieniądze, kiedy sam nie masz grosza w kieszeni.