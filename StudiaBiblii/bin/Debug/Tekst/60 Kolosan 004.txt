4:1 - Wy zaś, panowie, traktujcie waszych niewolników sprawiedliwie i uczciwie, pamiętając o tym, że i wy macie Pana w niebie.
4:2 - Bądźcie wytrwali na modlitwie, czuwajcie modląc się waszym dziękczynieniem.
4:3 - Módlcie się również za nas, aby Bóg otworzył drogę dla naszego słowa i pozwolił nam opowiadać tajemnicę - Chrystusa. To właśnie dla tej tajemnicy przebywam obecnie w więzieniu.
4:4 - Módlcie się więc, abym mógł ją głosić tak, jak powinienem to czynić.
4:5 - Bądźcie też roztropni wobec tych, którzy nie są spośród was, wyzyskując w pełni każdą chwilę.
4:6 - Niech słowo wasze będzie zawsze miłe i trafne, tak byście każdemu odpowiadali jak należy.
4:7 - Tychik, umiłowany brat mój, wierny sługa i towarzysz wspólnego trudu dla Pana, opowie wam wszystko o mnie.
4:8 - Posyłam go do was właśnie po to, żeby was powiadomił o moich sprawach i pokrzepił wasze serca.
4:9 - Towarzyszy mu Onezym, wierny i umiłowany brat, jeden spośród was. [Obaj] opowiedzą wam wszystko o tym, co tu się dzieje.
4:10 - Pozdrawia was Arystarch, przebywający ze mną w więzieniu, i krewny Barnaby, Marek, co do którego przekazałem wam już odpowiednie zlecenia; przyjmijcie go jak najlepiej, gdy przybędzie do was.
4:11 - Pozdrawia was również Jezus, zwany także Justusem. Spośród nawróconych Żydów tylko ci trzej współtrudzą się ze mną dla królestwa Bożego i są dla mnie źródłem prawdziwej pociechy.
4:12 - Pozdrowienia przesyła także rodak wasz Epafras. Ten sługa Jezusa Chrystusa modli się za was bardzo gorąco, abyście wytrwali w wierze i coraz doskonalej pełnili wolę Bożą.
4:13 - Krótko tak mogę ocenić jego postawę: troszczy się nieustannie o was oraz o tych, którzy są w Laodycei i w Hierapolis.
4:14 - Pozdrawiają was: Łukasz, najmilszy lekarz, i Demas.
4:15 - Wy zaś ze swej strony pozdrówcie braci w Laodycei, [przede wszystkim] Nimfasa oraz Kościół gromadzący się w jego domu.
4:16 - A gdy już list ten zostanie odczytany u was, postarajcie się, by zapoznano się z nim także w Laodycei. Laodycejczycy zaś niech prześlą wam list, który oni otrzymali.
4:17 - Archipowi przekażcie te oto słowa: „Pamiętaj o starannym wypełnianiu posługi, którą powierzył ci Pan”.
4:18 - [Na koniec] słowa skreślone moją własną ręką: Pozdrowienia od Pawła. Nie zapominajcie, że jestem w więzach. Łaska [Boża niech będzie] z wami.