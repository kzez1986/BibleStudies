7:1 - Wróć, wróć Szulamitko, wróć, wróć, byśmy mogli popatrzeć na ciebie! Oblubieniec: A cóż wam się tak podoba u tej Szulamitki, tańczącej jakby na dwa chóry? Chór:
7:2 - Jakże piękne są twoje stopy w tych sandałach, o księżniczko! Twoje biodra - jak kolia wykonana ręką wprawnego złotnika.
7:3 - Twoje łono - jak okrągła czara. Niech nie zbraknie w niej nigdy korzennego wina! Brzuch twój - jak stos pszenicznego ziarna, otoczony dokoła liliami.
7:4 - Twoje piersi - jak dwoje koźląt, bliźniąt matki gazeli.
7:5 - Twoja szyja - jak wieża z kości słoniowej, oczy - jak stawy Cheszbonu koło bramy Bat-Rabbim. Nos twój - jak wieża Libanu, ustawiona w stronę Damaszku.
7:6 - Głowa twoja - to jak szczyt Karmelu, a włosy twe - jak purpura, zaś twoje warkocze oplotły króla. Oblubieniec:
7:7 - O jakże jesteś piękna i jak pełna wdzięku, umiłowana, rozkoszy moja!
7:8 - Jesteś wysmukła niczym palma, a twoje piersi - jak winogron kiście!
7:9 - Powiedziałem więc sobie: Wdrapię się na palmę i sięgnę po gałęzie z owocem. Twoje piersi są dla mnie jak winnych jagód grona, a twój oddech przypomina zapachem jabłonie.
7:10 - Twoje usta mają smak cennego wina, które we mnie spływa, zwilżając mi wargi i zęby. Oblubienica:
7:11 - Ja należę do umiłowanego, a on tylko mnie pożąda.
7:12 - Chodź, mój umiłowany, pójdziemy razem na pole, spać będziemy w osiedlach.
7:13 - Wczesnym rankiem pójdziemy do winnicy i zobaczymy, czy kwitną już winne krzewy, czy już pękają ich pąki, i czy zaczynają kwitnąć drzewa granatu. I tam złożę ci dar mej miłości.
7:14 - Pachną już mandragory, czekają u drzwi naszych wspaniałe owoce, świeże i jeszcze zeszłoroczne, dla ciebie, mój umiłowany, zebrałam je wszystkie.