11:1 - Wszyscy synowie Izraela zgromadzili się wokół Dawida w Hebronie i powiedzieli: Jesteśmy kośćmi z twoich kości i ciałem z twego ciała.
11:2 - Gdy jeszcze Saul był królem, już wtedy ty właśnie wyprowadzałeś [na wojny] Izraela i przyprowadzałeś go szczęśliwie do domu, gdyż do ciebie to powiedział kiedyś Jahwe, twój Bóg: Ty będziesz pasterzem ludu mojego izraelskiego, ty będziesz wodzem Izraela, mojego ludu.
11:3 - Kiedy więc wszyscy starsi Izraela przyszli do króla przebywającego w Hebronie, zawarł Dawid w Hebronie wobec Jahwe przymierze z nimi, oni zaś namaścili Dawida na króla izraelskiego, zgodnie z tym, co przepowiedział Jahwe przez usta Samuela.
11:4 - Po jakimś czasie wyruszył Dawid z całym Izraelem na Jerozolimę, noszącą wówczas nazwę Jebuz, gdyż mieszkańcami tamtej krainy byli wtedy Jebuzyci.
11:5 - Mieszkańcy Jebuz powiedzieli do Dawida: Nie wejdziesz do tego miasta. Ale Dawid zaatakował twierdzę Syjon i zdobył całe Miasto Dawidowe.
11:6 - Wtedy też powiedział Dawid: Kto jako pierwszy uderzy na Jebuzytów, zostanie mianowany wodzem i otrzyma tytuł księcia. Jako pierwszy wyruszył syn Serui Joab i on został dowódcą.
11:7 - Dawid zaś osiadł w twierdzy i dlatego tę część miasta nazwano Miastem Dawidowym.
11:8 - Wokół [twierdzy] rozbudował miasto, zarówno Millo, jak i jego otoczenie. Joab zaś odbudował resztę miasta.
11:9 - I tak umacniał się Dawid coraz bardziej, a Jahwe Zastępów był z nim.
11:10 - A oto spis najwaleczniejszych wojowników Dawida, którzy razem z całym Izraelem wspierali króla przez cały czas jego rządów, umożliwiwszy mu przedtem wejście na tron, zgodnie z tym, co Jahwe przepowiedział całemu Izraelowi.
11:11 - Oto ci, którzy wyróżnili się szczególnie w służbie Dawida: Jaszobeam, syn Chakmoniego, dowódca oddziału złożonego z trzydziestu wojowników. To on rzucił się ze swoją włócznią na trzystu wrogów i wszystkich położył trupem.
11:12 - Potem był Eleazar, syn Dodo, Achochita, jeden z trzech najwaleczniejszych.
11:13 - Był on z Dawidem pod Pas-Dammim, gdzie Filistyni gotowali się do walki [z Izraelitami]. W pobliżu znajdował się kawałek pola z dojrzewającym już jęczmieniem. Kiedy cały lud ratował się ucieczką przed Filistynami,
11:14 - on ukrył się w jęczmieniu, stanął w obronie ludu i pokonał Filistynów. Za sprawą Jahwe odniesiono wtedy wielkie zwycięstwo [nad Filistynami].
11:15 - Trzej wojownicy - spośród trzydziestu, którzy tam byli - zeszli kiedyś po skale i dostali się do jaskini w Adullam, gdzie ongiś ukrywał się Dawid. Wojska filistyńskie miały wówczas swoje obozowisko w dolinie Refaim.
11:16 - Dawid przebywał chwilowo w twierdzy, a załoga filistyńska udała się do Betlejem.
11:17 - W pewnej chwili Dawid, odczuwając pragnienie, powiedział: Kto mógłby przynieść mi wody do picia ze studni, która jest koło bramy miasta Betlejem?
11:18 - I natychmiast zgłosiło się trzech ludzi, którzy przedarłszy się przez obóz Filistynów, zaczerpnęli wody ze studni znajdującej się przy bramie do Betlejem. Przynieśli wodę i podali Dawidowi do picia. Dawid jednak nie chciał pić, lecz wylał wodę w ofierze dla Jahwe, mówiąc:
11:19 - Niech mój Bóg mnie strzeże, żebym miał czynić coś takiego! Miałżebym pić krew tych ludzi razem z ich życiem? Bo przecież narażając własne życie przynieśli mi tę wodę. I nie chciał się napić. Oto czyn tych trzech dzielnych wojowników.
11:20 - Abiszaj, brat Joaba, był również dowódcą [oddziału złożonego z] trzydziestu ludzi. On także rzucił się ze swoją włócznią na trzystu wrogów i wszystkich położył trupem, zdobywając sobie sławę u wszystkich trzydziestu.
11:21 - Cieszył się on wśród trzydziestu wielką powagą i był ich dowódcą, lecz nie dorównywał trzem pierwszym.
11:22 - Benajasz, syn Jojady, był dzielnym i doświadczonym wojownikiem. Pochodził z Kabseel. To on pobił dwóch synów Ariela z Moabu. Innym zaś razem w śnieżny dzień zstąpił na dno cysterny, gdzie rozdarł na części lwa.
11:23 - On też zabił pewnego Egipcjanina, wysokiego na pięć łokci. Ów Egipcjanin miał w ręku włócznię potężną jak gruby wał tkacki, a on szedł do walki ze zwykłym kijem. Wyrwał Egipcjaninowi z rąk jego włócznię i nią go zabił.
11:24 - Oto, czego dokonał Benajasz, syn Jojady, zyskując sobie uznanie u trzydziestu wojowników.
11:25 - Cieszył się sławą większą niż owych trzydziestu, ale nie dorównywał trzem pierwszym. Dawid uczynił go dowódcą swojej straży przybocznej.
11:26 - A oto inni odznaczający się męstwem wojownicy: Asahel, brat Joaba, Elchanan, syn Dodo z Betlejem,
11:27 - Szammot z Haroru, Cheles z Pelonu,
11:28 - Ira, syn Ikesza z Tekoa, Abiezer z Anatot,
11:29 - Sibbekaj Chuszyta, Ilaj Achochita,
11:30 - Maheraj z Netofy, Cheled, syn Baany, również z Netofy,
11:31 - Itaj, syn Ribaja z Gibea, położonego w posiadłościach synów Beniamina, Benajasz z Pireatonu,
11:32 - Churaj z Potoków Gaasz, Abiel z Araby,
11:33 - Azmawet z Bachurim, Eliachba z Szaalbonu,
11:34 - Bene-Chaszem z Gizonu, Jonatan, syn Szagiego z Hararu,
11:35 - Achiam, syn Sakara, również z Hararu, Elifelet, syn Ura,
11:36 - Chefer z Mekery, Achiasz z Pelonu,
11:37 - Chesro z Karmelu, Naaraj, syn Ezbaja,
11:38 - Joel, brat Natana, Mibchar, syn Hagriego,
11:39 - Selek z Ammonu, Nachraj z Beerot, giermek Joaba, syna Serui,
11:40 - Ira z Jattiru, Gareb z Jattiru,
11:41 - Uriasz Chetyta, Zabad, syn Achlaja,
11:42 - Adina, syn Szizy, Rubenita, naczelnik rodu Rubenitów, dowódca oddziału złożonego z trzydziestu ludzi.
11:43 - Chanan, syn Maaki, Jozafat Mitnita,
11:44 - Ozjasz z Asztarot, Szama i Jeuel, synowie Chotama z Aroeru,
11:45 - Jediael, syn Szimriego, oraz jego brat Jocha z Tis,
11:46 - Eliel z Machawitów, Jeribaj i Joszawiasz, synowie Elnaama, Jitma z Moabu,
11:47 - Eliel, Obed i Jaasjel z Soby.