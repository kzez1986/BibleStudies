81:1 - Dla kierującego chórem. Na melodię: „Tłocznia wina”. Pieśń Asafa.
81:2 - Wysławiajcie Pana, który jest naszą mocą, wychwalajcie Boga Jakuba.
81:3 - Zacznijcie śpiewać, uderzcie w bębny, zagrajcie na wdzięcznej lutni i na harfie!
81:4 - Dmijcie w róg, gdy przyjdzie nów księżyca i gdy pełnia nadejdzie, w dniu naszego święta.
81:5 - Bo takie jest dla Izraela prawo, bo tak postanowił Bóg Jakuba.
81:6 - Taki rozkaz wydał Józefowi, kiedy wyruszał przeciw ziemi egipskiej. Lecz oto słyszę słowa dotąd mi nieznane:
81:7 - Uwolniłem jego grzbiet od jarzma, z rąk mu wyjąłem kosze z ciężarem.
81:8 - Wołałeś do Mnie w nieszczęściu i pośpieszyłem ci z pomocą, wysłuchałem cię spośród grzmotów w chmurach, doświadczałem cię nad wodami Meriby.
81:9 - Posłuchaj, mój ludu, bo chcę cię upomnieć, o Izraelu, obyś chciał być Mi jeszcze posłuszny!
81:10 - Nie ma dla ciebie innego boga, nie wolno ci czcić żadnych obcych bogów.
81:11 - Ja jestem Panem i Bogiem twoim, który cię wywiódł z ziemi egipskiej! Otwórz szeroko twe usta, a Ja cię nakarmię.
81:12 - Ale mój lud nie usłuchał mojego głosu, a Izrael nie chciał pójść za Mną!
81:13 - Zostawiłem ich więc na pastwę serc zatwardziałych i zaczęli postępować według własnych planów.
81:14 - Ach, żebyż mój lud zechciał Mnie posłuchać! Żebyż tak zechciał Izrael raz jeszcze pójść moją drogą!
81:15 - Rychło bym wtedy poniżył ich wrogów i wyciągnął moją rękę przeciw ich ciemięzcom.
81:16 - Nienawidzący Pana zaczęliby Izraelowi schlebiać i tak byłoby już na wieki.
81:17 - A Ja żywiłbym ich najlepszą pszenicą i karmił miodem dobytym ze skały.