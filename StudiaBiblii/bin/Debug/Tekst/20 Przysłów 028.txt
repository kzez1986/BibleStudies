28:1 - Bezbożnik ucieka nawet nie goniony, sprawiedliwy zaś czuje się jak lew bezpieczny.
28:2 - Przez swoje zbrodnie kraj ma wielu władców, trwałość kraju zapewnia jeden, rozumny i roztropny.
28:3 - Bezbożny uciskający biedaka podobny jest do ulewy nie dającej chleba.
28:4 - Kto gardzi pouczeniami, chwali bezbożnika, kto napomnienia przyjmuje, ten go skutecznie zwalcza.
28:5 - Przewrotni nie pojmują, co jest prawe, zaś szukający Pana rozumieją wszystko.
28:6 - Lepszy ubogi, kroczący uczciwie swoją drogą, niż bogacz chodzący krętymi ścieżkami.
28:7 - Kto pouczenia przyjmuje, jest roztropnym synem, kto się z rozwiązłym zadaje, hańbi swego ojca.
28:8 - Kto procentami i lichwą pomnaża swą majętność, zbiera dla tego, kto się nad biednym lituje.
28:9 - Kto odwraca ucho, by nie słuchać napomnień, tego nawet modlitwa też budzi odrazę.
28:10 - Kto sprawiedliwego na złą drogę sprowadza, ten wpada do dołu, który sam wykopał. A sprawiedliwi będą szczęśliwi.
28:11 - Bogaty uważa się za mądrego, przenika go jednak ubogi, lecz mądry.
28:12 - Gdy sprawiedliwym wiedzie się dobrze, wszyscy się radują, gdy biorą górę bezbożni, chowają się wszyscy.
28:13 - Kto ukrywa swe grzechy, nie zazna szczęścia, kto je wyznaje i opłakuje, miłosierdzia dostąpi.
28:14 - Szczęśliwy mąż zawsze bojący się Boga, kto zaś zaślepia swoje serce, ściąga na siebie nieszczęścia.
28:15 - Do lwa ryczącego i zgłodniałego niedźwiedzia podobny jest król występny, uciskający poddanych.
28:16 - Niejeden król jest mały umysłem, wielki natomiast siłą zadręczania.
28:17 - Człowiek, który się splamił krwią ludzi niewinnych będzie musiał uciekać aż do swego grobu i nikt nie będzie w stanie go zatrzymać.
28:18 - Kto kroczy drogą niewinności, będzie ocalony, kto chodzi krętymi drogami, ten wpadnie w zasadzkę.
28:19 - Kto troszczy się o swe pole, będzie miał chleba do syta. Kto goni za znikomościami, będzie wciąż żył w nędzy.
28:20 - Uczciwy cieszy się błogosławieństwem obfitym, a kto się szybko bogaci, będzie ukarany.
28:21 - Nie jest dobrze mieć wzgląd na osobę, bo za kęs chleba można zło popełnić.
28:22 - Człowiek zazdrosny goni za bogactwem, a nie myśli o tym, że popadnie w nędzę.
28:23 - Kto śmie napominać drugiego człowieka, znajdzie wdzięczność większą niżeli pochlebca.
28:24 - Kto ograbia ojca lub matkę sądząc, że nie czyni nic złego, zalicza się do grona morderców.
28:25 - Kto jest posiadania żądny, ciągle wszczyna spory, kto zaś Panu zaufał, stanie się zamożnym.
28:26 - Głupi, kto tylko na swój rozum liczy, będzie zaś ocalony, kto drogą mądrych kroczy.
28:27 - Kto wspiera ubogich, nie zazna niedostatków, temu, kto na biedę oczy zamyka, będą złorzeczyć.
28:28 - Gdy bezbożni się panoszą, wszyscy od nich stronią, kiedy zaś giną, władzę mają prawi.