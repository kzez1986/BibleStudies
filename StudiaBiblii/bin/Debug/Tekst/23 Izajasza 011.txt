11:1 - Wyrośnie różdżka ze szczepu Jessego, wydadzą odrośl jego korzenie.
11:2 - To na nim spocznie Duch Pana, duch mądrości i rozumu, duch rady i męstwa, duch wiedzy i bojaźni Pańskiej. [I upodoba sobie w bojaźni Bożej].
11:3 - Nie będzie sądził według pozorów, nie będzie wyrokował według zasłyszanych wieści,
11:4 - lecz o sprawiedliwość pełną zatroszczy się dla biednych, na rzecz potrzebujących zawyrokuje słusznie. Jego słowo jest rózgą gwałtownika karcącą, zaś tchnienie Jego warg niegodziwca zabija.
11:5 - Sprawiedliwość jest Mu pasem u bioder, a wierność - przewiązaniem łona.
11:6 - Wtedy wilk będzie przebywał razem z barankiem, pantera położy się obok koźlęcia, wół i młody lew paść się będą razem, a pilnować ich będzie całkiem młode chłopię.
11:7 - Krowa zaprzyjaźni się z niedźwiedziem, ich małe będą leżeć razem. Lew będzie jadł słomę jak bawół,
11:8 - niemowlę będzie się zabawiać przy samej jamie kobry, a dzieci wkładać będą ręce do gniazd ze żmijami.
11:9 - Nikt już nie będzie czynił zła ani działał podstępnie na całej mej górze świętej, bo kraj jest napełniony mądrością Pana, tak jak morze jest napełnione wodą.
11:10 - W dniu owym korzeń Jessego ukaże się jako znak dla narodów. Będą o niego wypytywać narody, a jego mieszkanie będzie pełne chwały.
11:11 - I podniesie Pan, za dni owych, znowu swoją rękę, aby wyzwolić Resztę swego ludu; tych co wrócili z niewoli asyryjskiej i egipskiej; z wygnania na Patros i Kusz, z Elamu i Szinearu, z Chamat i z wysp na morzu.
11:12 - I ukaże znak poganom, i zgromadzi razem wygnańców Izraela, i rozproszonych z Judy pozbiera [pozwołuje ich] z czterech stron świata.
11:13 - Wtedy też ustąpią zawiści Efraima, i starci zostaną wrogowie Judy, Efraim nie będzie zazdrościł Judzie, a Juda przestanie być wrogiem Efraima.
11:14 - Udadzą się na zachód i zaatakują z boku Filistynów, a później razem złupią synów Wschodu; rozciągną swoją władzę na Edom i Moab i podbiją także Ammonitów.
11:15 - Pan zaś osuszy zatokę Egipskiego Morza i wyciągnie swoją rękę nad Eufrat jednym tchnieniem swego zagniewania groźnego. I na siedem części podzieli jego wody i będą się przezeń przeprawiać w zwyczajnych sandałach.
11:16 - I tak utworzy się przejście dla Reszty jego ludu, dla tych, co wracali z asyryjskiej niewoli, tak jak to kiedyś było z Izraelem, kiedy powracał z niewoli egipskiej.