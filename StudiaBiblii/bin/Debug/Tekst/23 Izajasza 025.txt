25:1 - O Panie, Tyś jest moim Bogiem, uwielbiam i sławię Twe Imię, bo wypełniłeś Twe przedziwne wyroki od dawna zamierzone, prawdziwe, niezmienne.
25:2 - Zamieniłeś bowiem miasto w jedno gruzowisko, a warownię potężną - w rozległą ruinę. Twierdza pyszałków przestała być miastem i nigdy nie będzie już odbudowana.
25:3 - I oto wysławia Cię naród potężny, miasto narodów strasznych wykrzykuje na Twoją cześć.
25:4 - Ty bowiem jesteś schronieniem dla zgnębionych, ucieczką dla biedaków w ucisku. Ty jesteś osłoną przed deszczem i cieniem, gdy upał przychodzi, bo tchnienie gwałtowników jest jak deszcz w czas zimy
25:5 - lub jak susza niszcząca wyschłą ziemię. Ty wyciszasz zgiełk zarozumialców, jak cień chmury łagodzi upały, Ty sprawiasz, że zamilknie pieśń tyranów.
25:6 - Na Górze tej przygotuje Pan dla wszystkich ludów ucztę z mięs tłustych i dobrego wina, z mięsa najlepszego, z wina najczystszego.
25:7 - I zerwie z tej Góry zasłonę żałobną, którą dotąd nosiły wszystkie ludy, i całun, który dotąd okrywał narody.
25:8 - I sprawi On, że śmierć zniknie na zawsze, i łzę otrze z wszelkiego oblicza ten, który jest Panem moim. A lud swój, gdziekolwiek jest na ziemi, uwolni od wszelkiej hańby, gdyż tak Pan postanowił.
25:9 - I będzie się mówić w dniu owym: Patrzcie, oto nasz Bóg! Jemu zaufaliśmy, że nas wybawi, w Panu złożyliśmy nasze nadzieje, cieszmy się więc i radujmy, bo On nas wybawił.
25:10 - Ręka bowiem Pana spoczęła na tej górze, Moab zaś będzie u siebie na proch starty, tak jak depcze się słomę i na gnój zamienia.
25:11 - I wyciągnie przed siebie swoje ręce, jak pływak je wyciąga, by płynąć. Ale Pan poskromi zaraz jego pychę i cofnie jego ramiona.
25:12 - Twoje mury wspaniałe, wysokie zburzy i w gruzy rozsypie, i w proch je przemieni.