22:1 - Wstępując na tron Jozjasz miał osiem lat i rządził w Jerozolimie przez lat trzydzieści jeden. Jego matka nazywała się Jedida i była córką Adajasza z Boskat.
22:2 - Jozjasz czynił to, co prawe w oczach Jahwe, trzymał się wiernie drogi, którą szedł jego praojciec, Dawid, nie zbaczając ani na prawo, ani na lewo.
22:3 - W osiemnastym roku panowania króla Jozjasza posłał król pisarza Szafana, syna Asaliasza, syna Meszullama, do świątyni Jahwe z takim poleceniem:
22:4 - Idź do arcykapłana Chilkiasza i powiedz mu, żeby przygotował wszystkie kosztowności, które on sam zanosił do świątyni, a także te, które zebrali od ludzi strażnicy przy bramie.
22:5 - Niech przekażą wszystkie pieniądze tym, którzy czuwają nad różnymi robotami w świątyni Jahwe, a oni niech opłacają z tego rzemieślników naprawiających uszkodzenia w świątyni:
22:6 - stolarzy, cieśli, murarzy. Niech też za te pieniądze kupują drewno i kamienie potrzebne do naprawy świątyni.
22:7 - Nie należy od nich żądać żadnych rozliczeń za poczynione zakupy, gdyż są znani z uczciwości.
22:8 - Powiedział wtedy arcykapłan Chilkiasz do pisarza Szafana: Znalazłem w świątyni Jahwe Księgę Prawa. I dał Chilkiasz ową księgę Szafanowi, który ją przeczytał.
22:9 - Potem przyszedł pisarz Szafan do króla i powiedział mu o wszystkim, dodając: Twoi słudzy zebrali wszystkie pieniądze, jakie były w świątyni i przekazali je tym, którzy nadzorują wszystkie prace prowadzone w świątyni Jahwe.
22:10 - Wreszcie powiedział Szafan: Arcykapłan Chilkiasz dał mi także tę księgę. I przeczytał Szafan ową księgę w obecności króla.
22:11 - Kiedy król usłyszał słowa Jahwe zawarte w Księdze Prawa, rozdarł swoje szaty
22:12 - i takie polecenie wydał kapłanowi Chilkiaszowi, Achikamowi, synowi Szafana, Akborowi, synowi Micheasza, pisarzowi Szafanowi i urzędnikowi królewskiemu Asajaszowi:
22:13 - Idźcie i zasięgnijcie rady u Jahwe co do mnie samego, a także co do całego ludu i wszystkich synów Judy w związku ze słowami zawartymi w dopiero co znalezionej księdze. Wielki jest bowiem gniew, którym Jahwe zapłonął przeciwko nam, gdyż ojcowie nasi nie byli posłuszni słowom zapisanym w tej księdze i nie czynili tego, co ona nakazuje.
22:14 - Arcykapłan Chilkiasz, Achikam, Akbor, Szafan i Asjasz udali się do prorokini Chuldy, żony Szalluma, syna Tikwy, syna Charchasa, odpowiedzialnego za szaty [królewskie]. Mieszkała ona w Jerozolimie, w nowej części miasta. Kiedy jej przedstawili swoją prośbę, powiedziała im tak:
22:15 - Oto, co mówi Jahwe, Bóg Izraela: Mężowi, który was przysłał do mnie, powiedzcie:
22:16 - Tak mówi Jahwe: Ześlę na to miejsce i na jego mieszkańców nieszczęścia, opisane w księdze, którą czytał król Judy,
22:17 - ponieważ odeszli ode Mnie i palili kadzidła na cześć innych bogów, doprowadzając Mnie do złości wszystkimi dziełami swoich rąk. Dlatego zapłonąłem przeciwko nim gniewem, który nie wygaśnie nigdy.
22:18 - Królowi judzkiemu, który was przysłał, by szukać rady u Jahwe, powiedzcie tak: Oto, co mówi Jahwe, Bóg Izraela, w sprawie słów, które słyszałeś:
22:19 - Ponieważ poruszyło się twoje serce, ponieważ ukorzyłeś się przed Jahwe na wieść o tym, co zamierzam z tym miejscem i z jego mieszkańcami, że mianowicie staną się oni powodem przekleństwa i przerażenia, ponieważ rozdarłeś swoje szaty i tak bardzo płakałeś przede Mną, przeto Ja również cię wysłuchałem - wyrocznia Jahwe!
22:20 - Oto teraz pozwolę ci odejść do grona twoich przodków i spoczniesz spokojnie w twoim grobie, i w ten sposób twoje oczy nie będą oglądały wszystkich owych nieszczęść, jakie ześlę na to miejsce. I zanieśli tę odpowiedź królowi.