66:1 - Dla kierującego chórem. Pieśń. Psalm. Śpiewaj Bogu radośnie, cała ziemio!
66:2 - Śpiewajcie na cześć Jego imienia, wychwalajcie Go w radosnych pieśniach.
66:3 - I wołajcie do Boga: Jak przedziwne są Twoje dzieła, przed Twoją mocą niezwykłą ugiąć się muszą wrogowie.
66:4 - Niech modli się do Ciebie świat cały i śpiewa Twoją chwałę, niech wszyscy opiewają Twoje imię.
66:5 - Przyjdźcie i zobaczcie dzieła Boże! Godne podziwu jest to, co uczynił ludziom.
66:6 - Morze zamienił w suchą ziemię i przez rzekę przeszli swobodnie, napełnił nas wszystkich radością.
66:7 - W swej potędze jest On odwiecznym władcą, a wzrok Jego ogarnia wszystkie narody. Nikt się nie zbuntuje i nie powstanie przeciw Niemu.
66:8 - Wysławiajcie Boga naszego, wszystkie narody, niech głośno rozbrzmiewa Jego chwała.
66:9 - To On utrzymuje nas przy życiu nie pozwala, by nasze kroki się zachwiały.
66:10 - Tyś nas doświadczył, o Boże, i oczyściłeś nas tak, jak oczyszcza się srebro.
66:11 - Ty sprowadziłeś na nas ciężkie udręki i włożyłeś nam na ramiona dokuczliwe brzemię.
66:12 - Dopuściłeś, że inni deptali nam po głowach. Musieliśmy przechodzić przez ogień i wodę, lecz ostatecznie dałeś nam wolność.
66:13 - Z ofiarami przychodzę do Twego domu, by wypełnić przed Tobą przyrzeczenia,
66:14 - które Ci kiedyś złożyłem, gdy wołałem do Ciebie w ucisku.
66:15 - Spalam Ci tłuste zwierzęta w ofierze, dym będzie się wznosił z baranów, ofiaruję Ci też woły i kozły.
66:16 - Wszyscy bogobojni, przyjdźcie i posłuchajcie, opowiem wam o dobrodziejstwach, które mi Bóg uczynił.
66:17 - Do Niego wołałem głośno i chwaliłem Go moimi wargami.
66:18 - Gdybym w swym sercu nosił złe zamiary, to Bóg by mnie nie wysłuchał.
66:19 - Tymczasem Bóg mnie wysłuchał i uczynił zadość mym usilnym prośbom.
66:20 - Niech będzie Bóg uwielbiony za to, że nie odrzucił mych modłów i nie odmówił mi swej łaski.