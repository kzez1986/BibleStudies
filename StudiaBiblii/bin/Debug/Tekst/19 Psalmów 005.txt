5:1 - Dla kierującego chórem - na flety. Psalm Dawida.
5:2 - Wysłuchaj, Panie, słów moich, niech wzruszy Cię me narzekanie.
5:3 - Niech dotrze do Ciebie mój głos, Królu mój i mój Boże, bo do Ciebie wołam.
5:4 - O Panie mój, od rana głos mój słyszysz, gdy ranną przygotowuję ofiarę i w Twoją wpatruję się stronę.
5:5 - Nie jesteś przecież Bogiem, który lubi nieprawość, i nie może bezbożnik pozostawać z Tobą.
5:6 - Nie ocaleją przed Tobą ci, co się wynoszą, bo nienawidzisz wszystkich, którzy zło czynią.
5:7 - Ty zgubę sprowadzasz na kłamców wszelkich, odrazę budzą w Tobie.
5:8 - Mnie jednak wolno wejść do Twego domu, bo jesteś dla mnie dobry nieskończenie. Upadnę przed Tobą w bojaźni prawdziwej przed Twoim świętym przybytkiem.
5:9 - Prowadź mnie, Panie, drogami Twej sprawiedliwości, choć nie chcą tego wrogowie moi! Czyń prostą przede mną Twą drogę!
5:10 - Z ich ust nie wyjdzie słowo prawdy, bo ich wnętrze pełne nieprawości. Ich gardło - niczym grób otwarty, a język - zawsze skory do schlebiania.
5:11 - O Panie, spraw, by ponieśli karę i by ich zgubiły ich własne knowania. Odtrąć ich od siebie z powodu ich zbrodni, za to, że podnoszą przeciw Tobie głowy.
5:12 - Niech zaś radują się wszyscy, co Tobie ufają, niech nie ustaje ich radość. Strzeż wszystkich, co kochają Twe Imię, aby zawsze mogli Cię sławić.
5:13 - Bo prawego błogosławisz, Panie, i jak tarczą osłaniasz go swą łaską.