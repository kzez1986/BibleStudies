9:1 - Prawdę mówię w Chrystusie, nie kłamię, świadkiem mi jest w sumieniu Duch Święty:
9:2 - odczuwam ogromny smutek i ustawiczny ból w moim sercu.
9:3 - Gotów byłbym dla braci moich być wyłączony i pozostawać z dala od Chrystusa. Są to przecież rodacy moi według ciała.
9:4 - Izraelici, którzy się cieszą przybranym synostwem i chwałą, i przymierzem, i Prawem, i pełnieniem służby Bożej, i obietnicami.
9:5 - Ich są ojcowie, z nich narodził się według ciała Chrystus, który jest ponad wszystkim, Bóg błogosławiony na wieki. Amen.
9:6 - Ale to przecież nie oznacza, że słowo Pańskie poszło na marne. Nie wszyscy bowiem, którzy wywodzą się z Izraela, są Izraelitami.
9:7 - Nie wszyscy też potomkowie Abrahama są synami Abrahamowymi. Lecz [jest powiedziane]: w Izaaku wzbudzę ci potomstwo.
9:8 - Oznacza to, że nie są synami Boga potomkowie cieleśni, lecz synowie obietnicy są uważani za potomstwo.
9:9 - Słowo zaś obietnicy jest takie: Przyjdę o tym i o tym czasie i Sara będzie miała syna.
9:10 - Nie tylko zresztą ona, lecz także Rebeka, która z jednego zbliżenia z ojcem Izaakiem stała się matką.
9:11 - I jeszcze się nawet nie narodzili ani nie uczynili nic złego czy dobrego - aby nie zmienione zostało postanowienie Boże pochodzące z wolnego wyboru,
9:12 - zależne nie od uczynków [ludzi], lecz jedynie od powołującego [Boga] - kiedy to dowiedziała się [Rebeka], że starszy będzie służył młodszemu,
9:13 - zgodnie z tym, co jest napisane: Jakuba umiłowałem, Ezawa miałem w nienawiści.
9:14 - Cóż więc powiemy? Czy Bóg dopuszcza się jakiejś niesprawiedliwości? Ależ nigdy!
9:15 - Przecież już Mojżeszowi powiedział: Lituję się, nad kim chcę się litować, okazuję miłosierdzie temu, komu chcę je okazać.
9:16 - Tak więc [wybranie] zależy nie od woli ani wysiłku [człowieka], lecz od miłosierdzia Bożego.
9:17 - Mówi bowiem Pismo do faraona: Właśnie po to cię wzbudziłem, ażeby na tobie ukazać moją potęgę i aby imię moje zostało rozsławione po całej ziemi.
9:18 - Tak więc komu chce, okazuje miłosierdzie, i kogo chce, czyni zatwardziałym.
9:19 - Może więc powiesz mi na to: Czegóż więc jeszcze się żąda? Któż jest w stanie oprzeć się Jego woli?
9:20 - Ach, człowiecze, kimże ty jesteś, byś mógł tak odpowiadać Bogu? Czyż naczynie z gliny może powiedzieć do tego, który je ulepił: Dlaczego mnie tak ulepiłeś?
9:21 - Czyż garncarz nie ma władzy potrzebnej do tego, by z tej samej gliny ulepić jedno naczynie mające być w poważaniu, a drugie - do mało wzniosłego użytku?
9:22 - Jeżeli Bóg właśnie wtedy, kiedy chciał okazać swoje zagniewanie i ujawnić swoją moc, zachował dzięki swej ogromnej cierpliwości naczynia gniewu już gotowe na zagładę
9:23 - po to, aby objawić bogactwo swojej
9:24 - chwały w naczyniach miłosierdzia, które przygotował do chwały, to jest On w nas, powołanych nie tylko spośród Żydów, lecz także i pogan...
9:25 - jak to mówi Ozeasz: Nazwę lud nie mój - ludem moim, a nie umiłowaną - umiłowaną.
9:26 - I stanie się tak, że w miejscu, gdzie im powiedziano: Nie jesteście ludem moim - tam właśnie będę ich nazywać synami Boga żywego.
9:27 - A Izajasz tak oto mówi o Izraelu: Jeśliby nawet liczba Izraela była tak ogromna jak piasek nad brzegiem morza, to tylko resztka ocaleje.
9:28 - Pan bowiem wypełnia swoje słowo na ziemi skutecznie i rychło.
9:29 - Podobnie również Izajasz przepowiedział: Gdyby Pan Zastępów nie zostawił nam potomstwa, stalibyśmy się jak Sodoma i bylibyśmy podobni do Gomory.
9:30 - Cóż więc powiemy? Że poganie, którzy nie szli drogą sprawiedliwości, dostąpili usprawiedliwienia, tego mianowicie z wiary,
9:31 - podczas gdy Izrael, przestrzegając Prawa sprawiedliwości, nie znalazł w Prawie sprawiedliwości.
9:32 - A dlaczego [tak się stało]? Bo [zdążał do usprawiedliwienia] nie poprzez wiarę, lecz przez uczynki. I tak potknęli się o kamień obrazy, zgodnie z tym, co jest napisane:
9:33 - Oto kładę na Syjonie kamień obrazy i skałę zgorszenia. Kto zaś uwierzy w niego, nie będzie zawstydzony.