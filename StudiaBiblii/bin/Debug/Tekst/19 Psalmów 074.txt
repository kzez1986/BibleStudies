74:1 - Pieśń pouczająca Asafa. O Boże, dlaczego nas odrzuciłeś na wieki? Dlaczego zapłonąłeś gniewem przeciwko owcom Twojego pastwiska?
74:2 - Wspomnij na lud, który kiedyś sobie wybrałeś i kupiłeś jako ród na własność dla siebie, na górę Syjon, gdzie też zechciałeś zamieszkać.
74:3 - Skieruj Twe kroki w stronę wielkich ruin, wrogowie spustoszyli cały Twój przybytek.
74:4 - Przeciwnicy wykrzykują na Twych świętych miejscach, i zatknęli swoje chorągwie na znak zwycięstwa.
74:5 - Są jak ci, co w leśnym gąszczu wysoko podnoszą siekiery.
74:6 - Poniszczyli wszystkie rzeźbione ozdoby rozbijając wszystko siekierą i młotem.
74:7 - Twój przybytek ogniem podpalili, zbezcześcili haniebnie miejsce, na którym przebywało Twoje święte imię.
74:8 - I w sercu sobie postanowili, że wszystko zniszczą, i zburzyli wszystkie święte miejsca dokoła, w całym kraju.
74:9 - Nie widzimy dla siebie już żadnego znaku, nie mamy u siebie żadnego proroka i nikt z nas nie wie, jak długo tak będzie.
74:10 - Jak długo, o Boże, będzie nas uciskał złoczyńca? Czy zawsze wolno będzie wrogom bezcześcić Twe imię?
74:11 - Dlaczego odsunąłeś od nas swoją prawicę? Czemu trzymasz Twą rękę w ukryciu?
74:12 - Lecz Bóg jest moim Królem od wieków, to On dokonuje na ziemi dzieła ocalenia.
74:13 - Mocą Twoją rozdzieliłeś morze i Ty roztrzaskałeś na wodach łby smoków.
74:14 - Ty zmiażdżyłeś także paszczę Lewiatana i rzuciłeś go na pożarcie morskim potworom.
74:15 - Ty kazałeś popłynąć źródłom i strumieniom i wysuszałeś rzeki, które zawsze płynęły.
74:16 - Ty nad dniem i nad nocą panujesz, Tyś umieścił na niebie i słońce, i księżyc.
74:17 - Ty wyznaczyłeś granice ziemi, Ty stworzyłeś i lato, i zimę.
74:18 - A teraz zobacz, jak wróg znieważa Pana, ludzie szaleni bezczeszczą Twoje imię.
74:19 - Racz nie wydawać drapieżcom Twej synogarlicy, nie zapominaj na zawsze o Twoim biedaku.
74:20 - Wspomnij na Twoje Przymierze, bo wszystkie zakątki tej ziemi pełne są bezprawia.
74:21 - Nie dopuść, by uciskani odeszli od Ciebie ze wstydem, niech biedni i cierpiący sławią Twoje imię.
74:22 - Powstań, o Boże, i broń Twojej sprawy, nie pozwól, by szaleńcy lżyli Cię codziennie.
74:23 - Nie bądź obojętny na wrzask Twoich wrogów, na zgiełk podnoszony przez Twych przeciwników.