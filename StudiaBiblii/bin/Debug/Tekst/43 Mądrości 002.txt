2:1 - Mówili sobie, myśląc przewrotnie: Krótkie jest i pełne smutku nasze życie, a [gdy przyjdzie] koniec człowieka, nie masz dlań żadnego ratunku i nie jest znany [ktoś taki], kto by uwolnił [kogokolwiek] z Hadesu.
2:2 - Narodziliśmy się bowiem przypadkiem i potem znów będziemy tak, jakby nas nie było. Bo dymem jest dech w nozdrzach naszych, a myśl iskrą [powstałą] od poruszeń serca naszego.
2:3 - Gdy ona zgaśnie, w popiół zamieni się ciało, a duch uleci jak lekki podmuch wiatru.
2:4 - Imię nasze pójdzie z czasem w zapomnienie i nikt nie będzie pamiętał czynów naszych. I tak przeminie życie nasze jako ślad obłoku, rozpłynie się jak mgła, rozproszona promieniami słońca i jego gorącem skroplona.
2:5 - Przemija nasz czas jak cień, nasz koniec zbliża się nieodwracalnie. Pieczęć bowiem została przyłożona i nikt [już] nie wraca.
2:6 - Dalejże przeto! Używajmy dóbr, póki są, i z zapałem jak w młodości korzystajmy z tego, co stworzone.
2:7 - Upajajmy się winem drogim i wonnościami: i niech nas nie ominie żaden kwiat wiosny.
2:8 - Przystrójmy się w wieńce z róż, zanim zwiędną.
2:9 - Nikogo z nas nie zabraknie w uciechach; zostawiajmy wszędzie oznaki rozkoszy, bo taka jest cząstka nasza i taki jest nasz los.
2:10 - Rzućmy się na biedaka sprawiedliwego, wdów nie oszczędzajmy, nie zważajmy na siwiznę starca sędziwego.
2:11 - A prawem sprawiedliwości [niech] będzie nasza siła, bo to, co słabe, za niepożyteczne uchodzi.
2:12 - Uczyńmy przeto zasadzkę na sprawiedliwego, bo nie mamy z niego pożytku, sprzeciwia się naszym czynom, wyrzuca nam przekroczenia prawa i oskarża nas o sprzeniewierzanie się naszej nauce.
2:13 - Przechwala się znajomością Boga i nazywa się dzieckiem Pana.
2:14 - Stał się wyrokiem potępiającym nasze myśli, nawet gdy nań patrzymy, jest dla nas ciężarem.
2:15 - Inaczej żyje niż inni, chodzi innymi drogami.
2:16 - Jesteśmy według niego [samą] nieprawością, unika dróg naszych jako nieczystych, a błogosławi rzeczy ostateczne sprawiedliwych i chełpi się, iż Bóg jest jego Ojcem.
2:17 - Zobaczymy, czy prawdziwe są słowa jego, zbadajmy to, co będzie przy jego końcu.
2:18 - Jeśli bowiem sprawiedliwy jest synem Bożym, [Bóg] ujmie się za nim i zostanie on wyrwany z rąk nieprzyjaciół.
2:19 - Wypróbujmy go obelgami i cierpieniem, abyśmy mogli poznać jego łagodność i przekonać się o jego cierpliwości.
2:20 - Skażmy go na śmierć haniebną, skoro według słów jego przyjdzie nań wybawienie.
2:21 - Takie rzeczy knuli. I pobłądzili, albowiem złość ich zaślepiła.
2:22 - Nie zrozumieli tajemnic Bożych, nie liczyli na zapłatę za prawość i nie przypuszczali, że dusze niewinnych otrzymają nagrodę.
2:23 - Bóg bowiem stworzył człowieka ku niezniszczalności, uczynił go na podobieństwo natury swojej.
2:24 - Lecz poprzez nienawiść diabła śmierć przyszła na świat i doświadczają jej ci, co są z nim związani.