14:1 - Jesteście dziećmi Jahwe, waszego Boga. Nie będziecie z powodu jakiegoś zmarłego czynili sobie żadnych nacięć na ciele ani usuwali włosów.
14:2 - Jesteście bowiem ludem poświęconym Bogu waszemu, Jahwe. Jahwe wybrał was sobie jako lud bardzo szczególny spośród innych narodów, jakie żyją na ziemi.
14:3 - Nie będziecie jedli niczego, co obrzydliwe.
14:4 - Oto zwierzęta, z których mięso wolno wam spożywać:
14:5 - wół, owca, koza, jeleń, gazela, daniel, koziorożec, antylopa, bawół, kozica.
14:6 - Możecie spożywać mięso z tych wszystkich zwierząt, które mają rozdzielone kopyta, czyli parzyście rozłożone racice, i które przeżuwają.
14:7 - Jednakże nie wolno wam spożywać mięsa tych zwierząt, które tylko przeżuwają albo mają tylko rozdzielone kopyta, czyli parzyście rozłożone racice. Do takich należą: wielbłąd, zając i królik - te przeżuwają, ale nie mają rozdzielonych kopyt; niech uchodzą wśród was za nieczyste;
14:8 - ponadto świnia, która ma co prawda rozdzielone kopyta, ale nie przeżuwa. Niech będzie dla was nieczysta: nie będziecie spożywali z niej mięsa ani jej dotykali, kiedy będzie nieżywa.
14:9 - A oto zwierzęta wodne, z których mięso wolno wam będzie spożywać: możecie spożywać wszystko, co ma płetwy i łuski.
14:10 - Nie wolno wam natomiast spożywać zwierząt wodnych, które nie mają płetw i łusek. Takich nie jedzcie; powinny uchodzić u was za nieczyste.
14:11 - Wolno wam jeść mięso z wszystkich ptaków czystych.
14:12 - A oto ptaki, których nie możecie spożywać: orzeł, sęp czarny, orzeł morski,
14:13 - wszystkie odmiany kani, sępa i sokoła;
14:14 - wszystkie rodzaje kruków;
14:15 - strusie, sowy, mewy, wszystkie odmiany jastrzębi;
14:16 - puszczyki, ibisy, łabędzie;
14:17 - pelikany, nurki, ścierwniki;
14:18 - bociany, wszystkie odmiany czapli, dudki, nietoperze.
14:19 - Za nieczyste będziecie uważać wszystkie owady skrzydlate; nie będziecie ich też spożywać.
14:20 - Możecie natomiast spożywać wszystkie ptaki czyste.
14:21 - Nie wolno wam spożywać żadnej padliny. Mięso ze zwierząt, które padły, będziecie przekazywać cudzoziemcom, żyjącym w obrębie waszych murów. Niech oni je spożyją. Możecie je też sprzedawać cudzoziemcom. Wy sami bowiem jesteście narodem poświęconym Bogu waszemu, Jahwe.Nie będziesz także gotował koźlęcia w mleku jego matki.
14:22 - Z plonów, które wydadzą twoje zasiewy oraz ze wszystkiego, co urośnie na twoim polu każdego roku, będziesz składał dziesięciny.
14:23 - W obecności Boga twojego, Jahwe, na miejscu, które on sobie wybierze na mieszkanie dla swojego Imienia, będziesz spożywał dziesięcinę twojego zboża, młode wino i oliwę oraz mięso z pierworodnych wołów i owiec i tak będziesz się uczył bojaźni Jahwe, twojego Boga.
14:24 - Jeśli jednak droga miałaby być dla ciebie zbyt długa i nie zdołałbyś dostarczyć tam rzeczy przeznaczonych do spożycia, bo miejsce, które Jahwe wybrał sobie na mieszkanie dla swojego Imienia, byłoby położone zbyt daleko od ciebie, to uzyskawszy błogosławieństwo Jahwe, twojego Boga,
14:25 - zamienisz dziesięcinę na srebro i trzymając srebro w ręku, udasz się na miejsce, które wybierze sobie twój Bóg, Jahwe.
14:26 - Tam za posiadane srebro nabędziesz sobie wszystkiego, czego tylko zapragnie twoja dusza: wołów, owiec, wina, sycery, wszystkiego, czego tylko będziesz chciał. Będziesz z tego spożywał w obecności Jahwe, twojego Boga. I będziesz się radował ty sam i cały twój dom.
14:27 - Pamiętaj, żebyś nie pominął lewity, który będzie się znajdował w obrębie twoich murów, bo nie ma on ani cząstki, ani dziedzictwa z tobą.
14:28 - Co trzy lata zbierzesz wszystkie dziesięciny z plonów tego roku i złożysz je u bram twojego osiedla.
14:29 - Wtedy przyjdzie lewita, który nie ma ani cząstki, ani dziedzictwa z tobą. Przyjdą także cudzoziemcy, sieroty i wdowy, żyjący w obrębie waszych murów. Wszyscy będą mogli jeść z tego do syta. W ten sposób zapewnisz sobie błogosławieństwo Jahwe, twojego Boga, we wszystkich dziełach, jakie będą podejmowały twoje ręce.