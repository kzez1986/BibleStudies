78:1 - Pieśń pouczająca Asafa. Przyjmij, o ludu, moje pouczenia, nakłoń swoje ucho ku słowom, które wypowiadam.
78:2 - Otwieram moje usta, by przemówić, by objawić tajemnice przed wiekami zakryte.
78:3 - Cośmy słyszeli, co doszło do naszych uszu i co nam opowiedzieli ojcowie,
78:4 - tego nie chcemy ukrywać przed synami naszymi, lecz przyszłym pokoleniom chcemy o tym mówić: o przesławnych czynach i o potędze Pana, i o wszystkich cudach, których On dokonał.
78:5 - To On przekazał Jakubowi prawo, a Izraelowi udzielał pouczeń i kazał naszym ojcom nauczać tak własnych synów.
78:6 - Miały się o tym dowiedzieć przyszłe pokolenia, synowie późniejszych czasów, a oni mieli powstać i przekazać wszystko swym dzieciom.
78:7 - I tak mieli całą ufność zawsze w Bogu pokładać, o dziełach Bożych nie zapominać i nakazów Bożych przestrzegać.
78:8 - I nie mieli być jak ich ojcowie, z pokoleń opornych i twardych, z pokoleń chwiejnych i niewiernych Bogu.
78:9 - Synowie Efraima, strzałą i łukiem walczący, gdy nadszedł dzień bitwy, wszyscy się rozpierzchli.
78:10 - Nie zachowali Przymierza z Bogiem i nie poszli za Jego radami.
78:11 - Zapomnieli o dziełach Pańskich, o znakach, które sami widzieli.
78:12 - Cudów dokonywał na oczach ich ojców w ziemi egipskiej, na polach Soanu.
78:13 - Morze rozdzielił, by ich przeprowadzić, rozkazał, by wody stanęły jak ściany.
78:14 - Za dnia wskazywał im drogę obłokiem, a przez całą noc - palącym się ogniem.
78:15 - Na pustyni rozłupał skałę i dał ludziom wody, ile chcieli, gdyż było wody jak w czasie potopu.
78:16 - I sprawił, że z kamieni wytrysnęły strumienie, wody popłynęły jak obfite rzeki.
78:17 - Lecz oni nadal przeciw Niemu grzeszyli i obrażali Najwyższego na pustyni.
78:18 - I kusili Boga w swoim sercu, żądając pożywienia, gdy przyszły dni głodu.
78:19 - I szemrali przeciw Bogu mówiąc: Czy może nam zastawić stół na pustyni?
78:20 - Uderzył, co prawda, w skałę i wytrysnęła woda, i popłynął strumień, ale czy będzie mógł także dostarczyć chleba i przygotować tu dla wszystkich dość mięsa?
78:21 - Gdy Pan to usłyszał, rozgniewał się bardzo, ogniem zapłonął przeciw Jakubowi, Izraelowi okazał swoje zagniewanie
78:22 - za to, że nie uwierzyli Bogu i na Jego pomoc wcale nie liczyli.
78:23 - Jednakże z góry wydał rozkaz chmurom i otworzył niebieskie podwoje.
78:24 - Nakazał, by manna spadła na pokarm i dał im wszystkim chleb z nieba.
78:25 - I chleb cudowny jeść ludzie poczęli, Bóg dał im jedzenia do syta.
78:26 - Rozkaz dał z góry i wiatr powiał od wschodu, a potem swą mocą przysłał wiatr z południa.
78:27 - I spuścił na nich mięso, jak deszcz z ziaren pyłu, ptaków mnóstwo, jak piasku nad brzegami morza.
78:28 - Pospadały na ich obóz wszędzie, wokół wszystkich namiotów Izraela.
78:29 - Jedli tedy wszyscy i najedli się do syta, i dał im to wszystko, czego żądali.
78:30 - Nim jeszcze swój głód zaspokoili, jeszcze chleb mieli w swoich ustach,
78:31 - gdy oto zapłonął na nich Bóg swym gniewem i wszystkich przywódców ich wytracił, i zgładził wielu młodych Izraela.
78:32 - Ale oni nadal mimo to grzeszyli i nie liczyli na Jego cuda.
78:33 - Dlatego jak podmuch wiatru dni ich przeminęły, przeszły pełne bojaźni ich lata.
78:34 - Kiedy w nich uderzał, o Boga pytali, wracali do Niego i Jego szukali.
78:35 - I przypominali sobie, że Bóg jest dla nich skałą, Bogiem Najwyższym, ich Wybawicielem.
78:36 - Lecz okłamywali Go swymi ustami, oszukiwali Go własnymi językami.
78:37 - W swoich sercach nie trwali przy Nim i nie byli wierni zawartemu przymierzu.
78:38 - Ale On w swym miłosierdziu przebaczał im winy, ludowi swojemu nie gotując zagłady. Często zapominał o swoim gniewie i powstrzymywał swoją zapalczywość.
78:39 - Pomny był bowiem na to, że są tylko ciałem, tchnieniem, które odchodzi i nigdy nie wraca.
78:40 - Jakże często obrażali Go na pustyni i zasmucali na stepach!
78:41 - Wystawiali Go na coraz to nowe próby i Świętego Izraela o gniew przyprawiali.
78:42 - Nie myśleli już wcale o Jego prawicy, zapomnieli o dniu, w którym ich wyrwał z rąk oprawców,
78:43 - gdy czynił cuda na ziemi egipskiej i znaki na polach Soanu;
78:44 - kiedy rzeki ich wrogów w strumienie krwi zmieniał, tak że nie mieli czym ugasić pragnienia;
78:45 - gdy zsyłał na nich roje much jadowitych, które ich pożerały, oraz masy żab, które ich niszczyły;
78:46 - gdy zbiory ich wydawał na pastwę owadom, a szarańczy - wszystkie owoce ich trudów.
78:47 - Winnice ich zniszczył gradem, a drzewa sykomor - przymrozków szronem.
78:48 - Stada ich bydła poraził zarazą, wytracił chorobą wszystkie ich trzody.
78:49 - Wylał na nich czarę swego zagniewania i złości, oburzenia i wszelkich udręk, i posłał tłum cały zwiastunów klęski.
78:50 - Nie hamował swego zagniewania i nie ratował ich od śmierci, a życie ich wydał na pastwę zarazy.
78:51 - W Egipcie wytracił wszystkich pierworodnych i sam kwiat młodzieży w namiotach Chama.
78:52 - I wyprowadził lud jak owce, wiódł ich jak stado przez pustynię.
78:53 - Prowadził ich bezpiecznie i niczego się nie bali, podczas gdy ich wrogów pochłonęło morze.
78:54 - I wprowadził ich do swojej świętej krainy, aż na wzgórza zdobyte Jego silną ręką.
78:55 - Z drogi przed nimi usunął wszystkich pogan, a w ich namiotach umieścił izraelskie rody i przydzielił im w dziedzictwie ich cząstkę.
78:56 - Lecz oni poczęli drażnić Najwyższego i nie przestrzegali Jego postanowień.
78:57 - Jak ich ojcowie łamali przyrzeczenia i odchodzili, i byli zmienni - jak niepewne łuki.
78:58 - Goryczą Go napełniali, czcząc bogów na wyżynach, i pobudzali Go do gniewu swoimi bóstwami.
78:59 - A Bóg, ujrzawszy to, zapłonął gniewem i Izraela odrzucił od siebie.
78:60 - I opuścił swoje mieszkanie w Szilo, namiot, w którym przebywał wśród ludzi.
78:61 - I zezwolił, by Jego potęga poszła do niewoli, a Jego święta arka dostała się wrogom.
78:62 - A swoich ludzi oddał pod miecz i bardzo się gniewał na nich - własność swoją.
78:63 - Ogniem wytracił młodych ludzi, dziewczętom nie śpiewano już miłosnych pieśni.
78:64 - Kapłanów pozabijano mieczami, a wdowy nie mogły opłakiwać swych zmarłych.
78:65 - I powstał Pan jakby ze snu, jak wojownik odurzony winem.
78:66 - I znowu zaatakował wrogów, i okrył ich wieczną hańbą.
78:67 - Ale porzucił namiot Józefa i Jego wybór nie padł na ród Efraima.
78:68 - Upodobał zaś sobie w pokoleniu Judy i w górze Syjon, którą tak ukochał.
78:69 - I tam zbudował swój wspaniały przybytek, niewzruszony jak ziemia utwierdzona na zawsze.
78:70 - I wybrał sługę swojego Dawida, zabrał go wprost z pastwiska, od stada;
78:71 - wziął go ze sobą od karmiących owiec, żeby pasł lud Jakuba i Izraela dziedzictwo.
78:72 - A on pilnował ich jak pasterz sercem całym i prowadził mądrze swoimi rękami.