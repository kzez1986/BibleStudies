46:1 - Jozue, syn Nuna, był dzielnym wojownikiem i następcą Mojżesza na urzędzie prorockim. Mąż ten godny ze wszech miar swojego imienia okazał swoją wielkość ratując wybranych. To on również pokarał zbuntowanych wrogów i wprowadził Izraela do jego krainy.
46:2 - Jakąż chwałą się okrył, gdy wyciągnąwszy ramiona miecz swój skierował przeciw wrogim miastom!
46:3 - Któż przed nim był tak mężny? To on przecież prowadził liczne wojny Pańskie.
46:4 - Czyż to nie na jego rozkaz zatrzymało się słońce i z dnia jednego dwa dni się zrobiły?
46:5 - Potem zaczął wzywać Boga Najwyższego, bo ze wszystkich stron napierali wrogowie. A Pan Wszechmocny zaraz go wysłuchał i zesłał klęskę gradu ogromnych rozmiarów.
46:6 - Gniew swój [Jozue] wylał na wrogie narody i rozgromił wszystkich na zboczu górskim, okazując narodom moc swego oręża i to, że sam Pan jest ich przeciwnikiem.
46:7 - Bo przylgnął mocno do Wszechmocnego, a w czasach Mojżesza słynął z pobożności. On i Kaleb, syn Jefunnego, przeciw całemu zgromadzeniu wystąpili obcy i nie pozwolili, by naród trwał w grzechach, uciszając w ten sposób niebezpieczne szemrania.
46:8 - I tylko oni dwaj ocaleli z sześciuset tysięcy pieszych. To oni mieli wejść kiedyś do dziedzictwa, do ziemi mlekiem i miodem płynącej.
46:9 - A Pan obdarzył Kaleba siłą, którą miał aż do późnej starości. Chodził swobodnie po wyżynach kraju, który posiedli w dziedzictwie potomkowie jego.
46:10 - I tak cały Izrael wciąż widział, że dobrze jest chodzić drogami Pana.
46:11 - Sędziowie zaś, każdy według powołania swego, wszyscy byli mężami o sercach wiernych. Żaden z nich nigdy nie odszedł od Pana. Niech pamięć ich będzie błogosławiona.
46:12 - Niech w grobach zajaśnieją ich kości, a imiona ich niech przetrwają w ich wspaniałych potomkach.
46:13 - Samuel był umiłowanym swojego Pana. Jako prorok Pański ustanowił królestwo i namaścił przywódców swojego narodu.
46:14 - Sądził całe zgromadzenie według Prawa Pana, a Pan łaskawie wejrzał na Jakuba.
46:15 - Dzięki swej wierności objął urząd proroka, a w tym co mówił, wykazał, że przewidywał słusznie.
46:16 - O pomoc prosił Pana, Boga Wszechmogącego, gdy zewsząd nacierali wrogowie i składał mu w ofierze jeszcze ssące jagnię.
46:17 - I raczył Pan zesłać grzmoty z nieba, a głos Jego rozszedł się dalekim echem.
46:18 - Wszystkich przywódców wrogich zniweczył i książąt filistyńskich wytracił.
46:19 - A zanim odszedł na wieczny spoczynek, złożył świadectwo wobec Pana i pomazańca Jego: Żadnej rzeczy ani nawet sandałów nie wziął nikomu spośród ludzi. I nikt też nie oskarżał go o nic.
46:20 - Nawet kiedy umarł, jeszcze prorokował, przepowiadając ziemski kres swemu królowi. Jeszcze z łona ziemi wydał swój głos, by prorokować, by usunąć nieprawość spomiędzy narodu.