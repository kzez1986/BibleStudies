25:1 - A oto inne przysłowia Salomona, zebrane przez ludzi Ezechiasza, króla judzkiego.
25:2 - Chwałą Bożą jest rzecz przysłaniać, chwałą króla jest owe sprawy badać.
25:3 - Ale wysokość niebios i głębia ziemi, i serce króla - to rzeczy nie do zbadania.
25:4 - Gdy oddzielisz szlakę od srebra, to złotnik uzyska oczyszczony metal.
25:5 - Gdy król uwolni się od złoczyńców, to przez sprawiedliwość umocni się tron jego.
25:6 - Nie przechwalaj się niczym przed królem i nie zajmuj miejsca, które jest dla wielkich.
25:7 - Lepiej niech ci powiedzą: przesiądź się wyżej, niż żeby cię mieli poniżać przed wielkim. Z tym, co twoje oczy spostrzegły,
25:8 - nie udawaj się zaraz do sądu, bo co uczynisz później, gdy cię twój bliźni zawstydzi?
25:9 - Zakończ swój spór z najbliższym, lecz nie zdradzaj tajemnic drugiego,
25:10 - bo zgani cię ten, co to posłyszy, i siebie samego zniesławisz.
25:11 - Do jabłka złotego na srebrnej paterze podobne są słowa w czas wypowiadane.
25:12 - Do złotego pierścienia i naszyjnika ze złota podobny jest mędrzec rad udzielający.
25:13 - Czym śnieg orzeźwiający podczas dnia letniego, tym dla posyłającego uczciwy posłaniec, orzeźwiający duszę swego pana.
25:14 - Czym chmury nadciągające z wiatrem, lecz bez deszczu, tym człowiek nie dotrzymujący obietnicy.
25:15 - Cierpliwość skłania do ustępstw zwierzchnika, a język łagodny kruszy nawet kości.
25:16 - Gdy miód znalazłeś, zjedz, ile należy, byś zjadłszy za dużo nie musiał go zwracać.
25:17 - Rzadko przebywaj w domu swoich bliźnich, bo im zbrzydniesz i staniesz się wstrętnym.
25:18 - Do maczugi, miecza i strzały podobne są zeznania fałszywego świadka, którymi godzi w swojego bliźniego.
25:19 - Czym psujący się ząb i utykająca noga, tym zdrajca, na którego się liczy w dzień ucisku.
25:20 - Pozbawiać się płaszcza w dzień mroźny albo ług octem polewać to tak, jak zbolałym radosne śpiewać pieśni.
25:21 - Wrogowi twojemu daj jeść, gdy jest głodny, i napój go wtedy, kiedy jest spragniony.
25:22 - W ten sposób zgromadzisz mu węgle na głowie, a Pan ci za to zapłaci sowicie.
25:23 - Wiatry północne zwykle deszcz przynoszą, a języki złośliwe - na twarz zagniewanie.
25:24 - Lepiej jest mieszkać na poddaszu w kącie niż we wspólnym domu z kłótliwą niewiastą.
25:25 - Jak zimna woda dla gardła spragnionego tak dobra jest wiadomość z odległego kraju.
25:26 - Źródłem zanieczyszczonym lub zawaloną studnią jest sprawiedliwy chwiejący się przed bezbożnym.
25:27 - Nie jest dobrze jeść miodu za dużo lub słuchać zbyt wielu słów, co nam schlebiają.
25:28 - Miastem z zarysowanymi murami jest człowiek, który nie panuje nad sobą.