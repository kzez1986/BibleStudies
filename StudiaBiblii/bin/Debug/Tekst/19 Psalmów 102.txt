102:1 - Modlitwa uciśnionego, którego ogarnia zwątpienie, ale jeszcze wypowiada przed Panem swoje żale.
102:2 - Wysłuchaj, wysłuchaj mojej modlitwy, niech dojdzie do Ciebie wołanie moje.
102:3 - Nie ukrywaj przede mną swojego oblicza, a gdy będę w ucisku, nakłoń ku mnie Twego ucha, gdy zaś wzywać Cię zacznę, rychło mnie wysłuchaj!
102:4 - Dni moje jak dym ulatują, a kości mnie palą jak ogniem.
102:5 - Serce mi więdnie i wysycha jak trawa, tak że zapominam nawet o mym chlebie.
102:6 - Od jęków i ciągłego wołania moja skóra przylgnęła do kości.
102:7 - Jestem jak pelikan na pustyni albo jak sowa wśród ruin.
102:8 - Kładę się, ale nie śpię, i ciągle się uskarżam jak ptak samotny na dachu.
102:9 - Przez cały dzień wrogowie mnie poniżają i tylko gdy mi złorzeczą, wspominają me imię.
102:10 - Proch ziemi jak chleb jeść muszę, łzy moje mieszam z tym, co piję.
102:11 - Gniew mnie Twój przygniata i niezadowolenie, bo wyniosłeś mnie wysoko i powaliłeś na ziemię.
102:12 - Jak cień dni moje znikają, ja zaś jak trawa usycham.
102:13 - A ty, Panie, wciąż zasiadasz na tronie, Twoje imię trwa z pokolenia na pokolenie.
102:14 - Powstaniesz, by ulitować się nad Syjonem, bo nadszedł już czas tej litości, nadeszła już jego godzina.
102:15 - Serca sług Twoich są przy jego kamieniach, a jego gruzy ból im sprawiają.
102:16 - Bać się zaczną narody imienia Pańskiego, a wszyscy królowie ziemi - Twojej wspaniałości,
102:17 - gdyż Pan znowu odbuduje Syjon i ukaże się w całym majestacie swoim.
102:18 - Wysłucha modlitwy wszystkich opuszczonych i nie będzie głuchy na ich wołanie.
102:19 - Trzeba to napisać dla przyszłych pokoleń, aby narody, które kiedyś żyć będą, Panu cześć oddawały.
102:20 - I wejrzał Pan ze świętych wysokości swoich, z niebios spojrzał na ziemskie niskości.
102:21 - I wysłucha narzekań wszystkich uwięzionych, ocali wszystkich już na śmierć skazanych,
102:22 - żeby chwalili Pana na Syjonie i by w Jeruzalem na Jego cześć śpiewali,
102:23 - gdy zgromadzą się władcy świata z narodami, ażeby cześć oddać swojemu Panu.
102:24 - To On pozbawił mnie sił w mojej drodze, to On tak skrócił dni moje.
102:25 - Dlatego mówię: Boże mój, nie zabieraj mnie ze środka mego życia, Ty, którego lata idą z pokolenia w pokolenie.
102:26 - Przed wiekami dałeś ziemi podwaliny, niebiosa są dziełem rąk Twoich.
102:27 - One przeminą, a Ty trwać będziesz, zestarzeją się jak zużyte odzienie. Sam jak szaty je zmieniasz i one się odmieniają.
102:28 - Ty zaś pozostajesz zawsze ten sam, a lata Twoje nigdy się nie kończą.
102:29 - Synowie Twoich sług żyć będą bezpiecznie, a ich potomstwo trwać będzie przed Twoim obliczem.