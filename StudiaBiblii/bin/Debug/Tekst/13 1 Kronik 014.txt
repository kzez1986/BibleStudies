14:1 - Hiram, król Tyru, posłał swoich ludzi do Dawida. Wieźli oni drewno cedrowe, a byli wśród nich murarze i cieśle, którzy mieli zbudować dom.
14:2 - Dawid już widział, że Jahwe umacnia coraz bardziej jego władzę królewską nad całym Izraelem, że wyniósł wysoko jego królestwo ze względu na swój lud izraelski.
14:3 - W tym czasie Dawid wziął sobie jeszcze inne kobiety za żony, które urodziły mu synów i córki.
14:4 - Oto imiona dzieci, które przyszły na świat w Jerozolimie: Szammua, Szobab, Natan, Salomon,
14:5 - Jibchar, Eliszua, Elpalet,
14:6 - Nogah, Nefeg, Jafia,
14:7 - Eliszama, Beeliada i Elifelet.
14:8 - Filistyni, dowiedziawszy się po jakimś czasie, że Dawid został namaszczony na króla całego Izraela, wszyscy jak jeden mąż ruszyli na jego poszukiwanie. Na wieść o tym Dawid sam wyszedł im na spotkanie.
14:9 - Filistyni po dotarciu na miejsce rozbili co rychlej swoje namioty w dolinie Refaim.
14:10 - Wtedy Dawid zaczął radzić się Boga, pytając: Czy mam stanąć do walki z Filistynami? Czy wydasz ich w moje ręce? Odpowiedział mu Jahwe: Idź, wydam ich w twoje ręce.
14:11 - I przybyli [Filistyni] do Baal-Perasim, i tam ich Dawid rozgromił. Powiedział wówczas: Posługując się moimi rękami tak przerwał Bóg szeregi nieprzyjaciół, jak wezbrane wody przerywają tamy. Dlatego miejscowości tej nadano nazwę: Baal-Perasim [to znaczy: Pan przełomów].
14:12 - [Filistyni uciekając] pozostawili tam posążki swoich bogów, które Dawid kazał wrzucić do ognia.
14:13 - Jednakże Filistyni ponownie przygotowali się w dolinie do walki.
14:14 - Znów tedy pytał Dawid o radę Boga, lecz Bóg powiedział mu tym razem: Nie nacieraj na nich z przodu. Obejdź ich i uderz na nich z tyłu, od strony gaju balsamowego.
14:15 - Kiedy wśród wierzchołków drzew balsamowych posłyszysz odgłos ich kroków, wtedy ich zaatakuj, a Bóg pójdzie przed tobą i rozgromi wojska Filistynów.
14:16 - Uczynił Dawid wszystko tak, jak mu nakazał Bóg. I rozgromił oddziały filistyńskie od Gibeonu aż po Gezer.
14:17 - Sława Dawida rozchodziła się szeroko po całym kraju. Jahwe też sprawił, że obawiały się go wszystkie narody.