30:1 - Ale teraz oto naśmiewają się ze mnie ci, co są o wiele niż ja młodsi, ci, których ojców aż tak za nic miałem, że ich nie dopuszczałem do psów mego stada.
30:2 - Bo na cóż mi wysiłek ich ramion, skoro już całkiem osłabli
30:3 - z nędzy i głodu? Na pustkowiu żywią się korzonkami, trawą ze stepów i pustyń.
30:4 - Zrywają malwę i liście z krzaków, a ich chlebem codziennym - korzenie jałowca.
30:5 - Wyłączono ich ze społeczności, ścigani są jak złodzieje.
30:6 - Gnieżdżą się w zaroślach nadrzecznych, w jamach podziemnych i w jaskiniach skalnych.
30:7 - Narzekają krzycząc między krzewami, tłoczą się razem pod dzikim cierniem.
30:8 - Jak przestępców i ludzi niepewnych wypędza się ich daleko od kraju.
30:9 - A teraz oni drwią ze mnie śpiewając, bo stałem się dla nich powodem igraszek.
30:10 - Gardzą mną, unikają mnie wszyscy i nawet się nie wstydzą w twarz mi plując.
30:11 - Bo On sam łuk mój rozluźnił i mnie powalił, wtedy oni zarzucają mi wędzidło.
30:12 - Po mej prawicy cały tłum się zebrał i nogom moim z miejsca kazał ruszyć, i skierował je na ścieżki zagłady.
30:13 - Zrujnowali drogę, którą szedłem, i bez żadnego sprzeciwu zgotowali mi zgubę.
30:14 - Wdarli się jak przez szeroki wyłom i zawalili wszystko gruzami.
30:15 - Ogarnęło mnie wielkie przerażenie i uleciało z wichrem moje szczęście, jak obłok znikła nadzieja zbawienia.
30:16 - A teraz uchodzi ze mnie życie, uciskiem mi są dni mej niedoli.
30:17 - Nocą przenika coś moje kości, ból przejmujący nie daje mi spocząć.
30:18 - Z siłą chwyta mnie za ubranie, niby pasem krępuje mą szatą.
30:19 - Rzucił mnie w błoto i jestem podobny do prochu ziemi i piasku.
30:20 - Wołam do Ciebie, a Ty się nie odzywasz, staję przy tobie, ale mnie nie widzisz.
30:21 - Stałeś się dla mnie śmiertelnym wrogiem, zadajesz mi ciosy swą potężną prawicą.
30:22 - Porywasz mnie w górę i unosisz z wiatrem i miotasz mną gwałtownie we wszystkie strony.
30:23 - Wiem, że ku śmierci mnie wiedziesz, na miejsce wspólne dla wszystkich żyjących.
30:24 - Ale On swej ręki nie cofa znad gruzów, tymczasem ginący o pomoc Go prosi.
30:25 - Czyż sam nie płakałem nad tym, który gorzkie dni przeżywał? Czyż w duszy nie litowałem się nad biedakiem?
30:26 - Kiedy spodziewałem się dobra, zło na mnie przyszło, gdy liczyłem na światłość, w ciemność popadłem.
30:27 - Nieustannie gotuje się moje wnętrze, dosięgły mnie dni ucisku.
30:28 - Jestem sczerniały, ale nie od słońca spalony, podnoszę się na zgromadzeniu i wołam głośno.
30:29 - Staję się bratem dla szakali, żyję w przyjaźni z młodymi strusiami.
30:30 - Całą skórę mam czarną, moje kości płoną żarem pieca.
30:31 - Smutno już dźwięczy moja harfa, a flet wygrywa bardzo smętne pienia.