5:1 - Naśladujcie tedy Boga, gdyż jesteście Jego umiłowanymi dziećmi.
5:2 - W waszym postępowaniu kierujcie się miłością, bo Chrystus umiłował was i samego siebie wydał za nas jako ofiarę i dar o woni miłej dla Boga.
5:3 - O nierządzie zaś i wszelkiej nieczystości lub chciwości nie może być nawet mowy wśród was, którzy stanowicie lud święty.
5:4 - Nie wypada też, byście się posługiwali jakimiś grubiaństwami, by miała miejsce wśród was bezsensowna gadanina lub nieprzyzwoite żarty. Powinniście być raczej pełni wdzięczności jedni względem drugich.
5:5 - Musicie bowiem pamiętać, że ci, którzy się oddają rozpuście, nieczystości lub grzeszą chciwością - być chciwym to znaczy służyć idolom - nigdy nie będą mieli udziału w królestwie Chrystusa i Boga.
5:6 - Niech was nikt nie zwodzi pięknymi słówkami: żebyście wiedzieli, że to właśnie z powodu takich występków gniew Boży spadnie na tych, którzy nie słuchają Boga.
5:7 - Nie miejcie więc nic wspólnego z tego rodzaju ludźmi.
5:8 - Kiedyś trwaliście w ciemności, lecz teraz, dzięki waszemu zjednoczeniu z Panem, znajdujecie się w światłości i dlatego musicie postępować jak synowie światłości.
5:9 - Owocem światłości jest bowiem wszelka prawość, sprawiedliwość i prawda.
5:10 - Starajcie się też zawsze o to, co miłe Panu,
5:11 - i nie miejcie nic wspólnego z tymi, którzy dopuszczają się uczynków ciemności. Starajcie się raczej odwieść ich od złego.
5:12 - Wstyd nawet mówić o tym, czego ci ludzie dokonują w skrytości.
5:13 - Kiedy zaś wszystkie te uczynki wyjdą na jaw, wtedy dopiero okaże się, czym naprawdę są.
5:14 - Wszystko bowiem, co zostaje dokładnie ujawnione, staje się światłością. Dlatego też jest powiedziane: Przebudź się, ty, który śpisz, i powstań spomiędzy umarłych, a Chrystus olśni cię swoim światłem.
5:15 - Badajcie więc sami wasze postępowanie, żyjcie jak ludzie rozsądni, a nie jak głupi.
5:16 - Wykorzystujcie każdą sposobność [by dobrze czynić], bo dni są złe.
5:17 - Nie bądźcie więc nierozsądni, lecz starajcie się zrozumieć, jaka jest [względem was] wola Pana.
5:18 - Nie upijajcie się też winem, bo to was doprowadzi do rozwiązłości, lecz bądźcie pełni Ducha [Świętego].
5:19 - Przemawiając jedni do drugich, posługujcie się psalmami, hymnami i pieśniami, pełnymi ducha [gorliwości] śpiewajcie Panu i wysławiajcie Go w waszych sercach.
5:20 - I nie przestawajcie też dziękować za wszystko Bogu Ojcu w imię Pana naszego Jezusa Chrystusa.
5:21 - Bądźcie także poddani sobie, kierując się nawzajem bojaźnią Chrystusa.
5:22 - Żony niech będą poddane swym mężom, tak jakby ulegały samemu Panu.
5:23 - Mąż jest bowiem głową żony, podobnie jak Chrystus jest Głową Kościoła. Jest On również Zbawcą swego Ciała [Kościoła].
5:24 - I jak Kościół jest poddany Chrystusowi, tak też żony powinny ulegać we wszystkim swoim mężom.
5:25 - Mężowie niech miłują swoje żony, bo Chrystus również umiłował Kościół i wydał zań samego siebie.
5:26 - Chciał przez to uświęcić Kościół i obmyć go wodą przy użyciu słowa;
5:27 - pragnął stawić przed sobą ów Kościół w całym jego pięknie, bez żadnej skazy lub rysy albo jakiegoś braku, ale w świętości i nieskazitelności.
5:28 - Mężowie powinni miłować żony tak jak własne ciała. Kto miłuje swoją żonę, siebie samego miłuje.
5:29 - Wiadomo przecież, że nikt nigdy nie ma w nienawiści własnego ciała; przeciwnie, karmi je i otacza troską, jak Chrystus Kościół.
5:30 - Wszyscy bowiem jesteśmy członkami Jego Ciała.
5:31 - Dlatego [mówi Pismo]: Opuści człowiek ojca i matkę i przejdzie do swojej żony, i odtąd będą stanowić jedno ciało.
5:32 - Chodzi w tych słowach o wielką tajemnicę, a ja wam mówię, że to tajemnica Chrystusa i Kościoła.
5:33 - [Lecz odnosi się również do każdego z was]. Niech więc każdy miłuje swoją żonę, tak jak siebie samego, a każda żona niech okazuje szacunek mężowi.