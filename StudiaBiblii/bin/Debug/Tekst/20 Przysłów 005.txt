5:1 - Synu mój, przyjmij moją radę mądrą, nakłoń ucha ku memu pouczeniu!
5:2 - Staraj się zawsze o roztropność i mądrość niech będzie na twoich ustach.
5:3 - Wargi kobiety obcej miodem ociekają, a jej usta - świecą się jak olej.
5:4 - Lecz w końcu stają się bardziej gorzkie niż piołun i tną jak miecz o podwójnym ostrzu.
5:5 - Jej stopy prowadzą do krainy umarłych, do zaświatów wiodą jej kroki.
5:6 - Gubi równą drogę do życia i nawet nie widzi, że schodzi na manowce.
5:7 - Posłuchajcie mnie tedy, synowie moi, nie odchodźcie od tego, co me usta mówią!
5:8 - Od tamtych trzymaj się jak najdalej, nie zbliżaj się nawet do drzwi ich domów,
5:9 - żeby ktoś inny nie korzystał z sił twoich, a bezbożnicy - z lat twojego życia;
5:10 - żeby tym, co posiadasz, nie bogacił się obcy, żeby owoce twej pracy nie szły do innego.
5:11 - W końcu musiałbyś tylko wzdychać, gdy wyczerpią się twe ciało i siły.
5:12 - Wtedy musiałbyś wyznać ze wstydem: O, ja nieszczęsny, napomnień nie słuchałem, odrzuciło me serce wszelkie pouczenia.
5:13 - Nie słuchałem głosu moich wychowawców, nie zważałem na wskazania mych nauczycieli.
5:14 - O mało co nie spadły na mnie wszystkie klęski pośród rady i na zgromadzeniach.
5:15 - Wodę pij ze swoich własnych zbiorników i płynącą z twoich własnych źródeł.
5:16 - Czy woda z twych źródeł ma na ulice wypływać? Czy na wolnych placach mają wytryskać strumienie?
5:17 - Nie, wszystkie niech należą do ciebie, niechaj z nich nie korzysta żaden cudzoziemiec.
5:18 - Niech będą błogosławione wszystkie twoje studnie, niech cieszą twą żonę, z młodych lat przyjaciółkę,
5:19 - tę łanię przemiłą i wdzięczną kozicę! Upajaj się do syta jej piersią, niech miłość jej zawsze sprawia ci przyjemność!
5:20 - Po cóż miałbyś zadurzać się w obcej, po cóż miałbyś obejmować inną?
5:21 - Znane są bowiem Panu drogi wszystkich ludzi, On śledzi ścieżki każdego.
5:22 - A grzesznik się wikła w swoje własne winy, trzymają go mocno więzy jego własnych grzechów.
5:23 - Umiera w końcu z braku pouczenia, przez swą głupotę idzie ku zagładzie.