15:1 - Pobudował [Dawid] sobie domy w Mieście Dawidowym, przygotował specjalne pomieszczenie dla arki Bożej i wzniósł na tym miejscu namiot.
15:2 - Wydał też zarządzenie: Arkę Bożą mogą nosić tylko lewici, ponieważ to ich przeznaczył Bóg do noszenia arki i obsługiwania jej po wszystkie czasy.
15:3 - Zwołał tedy Dawid cały Izrael do Jerozolimy, żeby przenieść arkę Jahwe na miejsce, które dla niej przygotował.
15:4 - Potem zgromadził wszystkich synów Aarona i lewitów.
15:5 - Był tam spośród Kehatytów naczelnik Uriel i jego bracia - razem stu dwudziestu ludzi.
15:6 - Spośród synów Merariego: naczelnik Asajasz i jego bracia - razem dwustu dwudziestu.
15:7 - Spośród synów Gerszoma: naczelnik Joel i jego bracia - razem stu trzydziestu.
15:8 - Spośród synów Elisafana: naczelnik Szemajasz i jego bracia - razem dwustu.
15:9 - Spośród synów Chebrona: naczelnik Eliel i jego bracia - razem osiemdziesięciu.
15:10 - Spośród synów Uzzjela: naczelnik Amminadab i jego bracia - razem stu dwunastu.
15:11 - Potem wezwał Dawid kapłanów: Sadoka i Abiatara oraz lewitów: Uriela, Asajasza, Joela, Szemajasza, Eliela i Amminadaba,
15:12 - i powiedział im tak: Wy jesteście naczelnikami rodów lewickich. Oczyśćcie się, wy sami i wasi bracia, i przenieście arkę Jahwe, Boga Izraela, na miejsce, które dla niej przygotowałem.
15:13 - Ponieważ za pierwszym razem nie wyście to czynili, ukarał nas Jahwe, nasz Bóg, bo nie postępowaliśmy tak, jak On nam nakazał.
15:14 - Oczyścili się tedy kapłani i lewici, żeby przygotować się do przenoszenia arki Jahwe.
15:15 - I nieśli synowie Lewiego arkę Bożą, opierając jej drążki na ramionach, dokładnie tak, jak nakazał Jahwe przez Mojżesza.
15:16 - Następnie polecił Dawid przełożonym lewitów, żeby niektórych spośród braci ustanowili śpiewakami. Powinni oni także grać na instrumentach muzycznych, takich jak cytra, harfa i cymbały, by rozchodziły się szeroko odgłosy radości.
15:17 - A oto lewici wyznaczeni na śpiewaków: Heman, syn Joela, a z jego braci Asaf, syn Berekiasza; z potomków Merariego oraz ich braci, Etan, syn Kuszajasza,
15:18 - a z nim jego dalsi krewni: Zachariasz, Uzzjel, Szemiramot, Jechiel, Unni, Eliab, Benajasz, Maasejasz, Mattitiasz, Elifel, Miknejasz, Obed-Edom, Jejel - odźwierni.
15:19 - Śpiewacy: Heman, Asaf i Etan grali również głośno na cymbałach z brązu,
15:20 - natomiast Zachariasz, Uzzjel, Szemiramot, Jechiel, Unni, Eliab, Maasejasz i Benajasz grali na cytrach o wysokich tonach.
15:21 - Mattitiasz, Elifel, Miknejasz, Obed-Edom, Jejel i Azazjasz grali na harfach o niskich tonach, podtrzymując w ten sposób cały śpiew.
15:22 - Kenaniasz, przełożony grupy lewitów wyznaczonych do noszenia [Arki], nadzorował samo jej przenoszenie, ponieważ był w tym biegły.
15:23 - Berekiasz i Elkana pełnili przy arce służbę odźwiernych.
15:24 - Kapłani: Szebaniasz, Jozafat, Netaneel, Amasaj, Zachariasz, Benajasz i Elizer grali przed arką Bożą na trąbach. Obed-Edom i Jechiasz byli również odźwiernymi przy arce.
15:25 - Dawid, starsi Izraela oraz dowódcy oddziałów, liczących po tysiąc ludzi, ruszyli więc z wielką radością w drogę, żeby sprowadzić Arkę Przymierza Jahwe z domu Obed-Edoma.
15:26 - Kiedy się okazało, że Bóg zezwala lewitom nieść Arkę Przymierza Jahwe, złożono ofiary z siedmiu cielców i z siedmiu baranów.
15:27 - Dawid był przyodziany w płaszcz z bisioru. Tak też byli ubrani wszyscy lewici niosący arkę, śpiewacy oraz idący wśród śpiewaków Kenaniasz, który kierował całym przenoszeniem [arki]. Dawid oprócz płaszcza z bisioru miał na sobie jeszcze lniany efod.
15:28 - I tak prowadzili synowie Izraela Arkę Przymierza wśród radosnych okrzyków i dźwięku trąb, cymbałów, cytr i harf.
15:29 - Gdy Arka Przymierza Jahwe znalazła się w Mieście Dawidowym, Mikal, córka Saula, wyglądając przez okno, zobaczyła Dawida tańczącego i grającego. I odczuła w swym sercu pogardę dla niego.