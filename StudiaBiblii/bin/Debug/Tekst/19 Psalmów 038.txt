38:1 - Psalm Dawida. Ku przypomnieniu.
38:2 - Panie, nie wymierzaj mi kary, kiedy się rozgniewasz, nie karć mnie w zapalczywości swojej.
38:3 - Bo już ugodziły we mnie Twoje strzały i poczułem na sobie Twoją rękę.
38:4 - W obliczu Twojego gniewu wszystko jest we mnie chore, ponieważ jestem grzeszny, moje kości nie zaznają spokoju.
38:5 - Aż ponad głowę urastają moje grzechy, które mnie przygniatają niby ciężkie brzemię.
38:6 - Ropieją i cuchną moje rany, a wszystko dlatego, że jestem niemądry.
38:7 - Zgięty jestem we dwoje, złamany, smutek nie opuszcza mnie przez dzień cały.
38:8 - Od wewnątrz trawi mnie gorączka, zbolałe jest całe me ciało.
38:9 - Z sił opadłem i jestem zdruzgotany moje serce aż jęczy z bólu.
38:10 - Panie, Ty wiesz dobrze, czego pragnę, znane Ci jest każde moje westchnienie.
38:11 - Moje serce niespokojne i brak mu odwagi, wyraźnie przygasają już moje oczy.
38:12 - Przyjaciele i bliscy nie chcą patrzeć na moją nędzę, a krewni trzymają się ode mnie z dala.
38:13 - Sidła zastawiają ci, którzy czyhają na moje życie, przeklinają mnie ci, co szukają mej zguby i nieustannie przeciw mnie spiskują.
38:14 - A ja jestem jak głuchy, co nic nie słyszy, i jak niemy, co nie może otworzyć ust swoich.
38:15 - Jestem jak ten, do którego nic nie dociera i który na nic nie ma odpowiedzi.
38:16 - Na Ciebie czekam, Panie mój, Ty mi odpowiesz, Panie mój i Boże.
38:17 - Prosiłem bowiem tak bardzo, by nie brali góry nade mną, by się nie wynosili nade mnie, gdy chwieją się moje nogi.
38:18 - Jestem już bliski upadku i nie opuszczają mnie bóle.
38:19 - Przyznaję się jednak do winy i lękam się moich słabości.
38:20 - Lecz moi wrogowie liczni są i mocni, nienawidzą zaś mnie bez żadnej racji.
38:21 - Odpłacają mi złem za dobre i uciskają tylko dlatego, że pragnę dobrze czynić.
38:22 - Nie opuszczaj mnie tedy nigdy, Panie mój i Boże, pośpiesz mi z pomocą, Panie mój i Zbawco.