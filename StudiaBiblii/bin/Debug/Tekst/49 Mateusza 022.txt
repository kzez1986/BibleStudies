22:1 - A odpowiadając Jezus znów począł nauczać ich w przypowieściach mówiąc:
22:2 - Z królestwem niebieskim jest tak jak z królem, który wyprawił ucztę weselną synowi swemu.
22:3 - Posłał służących, aby zwołali zaproszonych na ucztę. Ale ci nie chcieli przyjść.
22:4 - Posłał potem znów innych służących i kazał powiedzieć zaproszonym: Przygotowałem już moją ucztę: woły i zwierzęta utuczone są już pobite i wszystko gotowe. Przyjdźcie na ucztę!
22:5 - Ale oni zlekceważyli to [wezwanie] i odeszli: jeden na swoje pole, drugi do swego kupiectwa,
22:6 - a inni napadli na służących i skatowawszy ich, pozabijali.
22:7 - Wtedy król rozgniewał się; posłał swoje wojsko, wytracił tych zabójców i spalił ich miasto.
22:8 - A potem powiedział do służących: Uczta jest gotowa, ale zaproszeni nie okazali się godnymi.
22:9 - Idźcie tedy na rozstaje dróg i zwołujcie na ucztę wszystkich, których tylko tam znajdziecie.
22:10 - Rozeszli się słudzy na drogi i zgromadzili wszystkich, których spotkali, złych i dobrych, i sala godowa wypełniła się ucztującymi.
22:11 - Wtedy wszedł na salę król, żeby zobaczyć ucztujących. I oto ujrzał tam człowieka, który nie był ubrany w szaty weselne.
22:12 - I powiedział do niego: Przyjacielu, jakżeś tu wszedł nie będąc ubranym w szaty weselne? A on nic nie odpowiedział:
22:13 - Rzekł tedy król do służących: Związawszy mu ręce i nogi, wyrzućcie go na zewnątrz w ciemności, gdzie będzie płacz i zgrzytanie zębów.
22:14 - Wielu jest bowiem wezwanych, lecz mało wybranych.
22:15 - Wówczas faryzeusze odeszli i zastanawiali się, jak by Go pochwycić na słowie.
22:16 - I posłali do Niego swoich uczniów razem ze zwolennikami Heroda. A ci powiedzieli: Nauczycielu, wiemy, że jesteś szczery i że nauczasz drogi Bożej w prostocie, nie wyróżniając nikogo, bo nie zważasz na godności ludzkie.
22:17 - Powiedz nam, jak Ci się zdaje: Czy należy płacić podatek cesarzowi, czy nie?
22:18 - Lecz Jezus, poznawszy ich przewrotność, powiedział: Obłudnicy, czemu Mnie kusicie?
22:19 - Pokażcie Mi monetę podatkową. I podali Mu denara.
22:20 - A On powiedział: Czyja jest ta podobizna i napis?
22:21 - A oni odpowiedzieli: Cesarza. Rzekł im tedy: Oddajcie więc cesarzowi to, co jest cesarza, a Bogu to, co Boskie.
22:22 - A oni byli tym bardzo zaskoczeni. I zostawiwszy Go, odeszli.
22:23 - Tego też dnia przyszli do Niego saduceusze, ci, którzy twierdzą, że nie ma zmartwychwstania, i postawili Mu takie oto pytanie:
22:24 - Nauczycielu! Mojżesz powiedział, że jeśli ktoś umiera nie mając dzieci, to brat zmarłego winien poślubić jego żonę, żeby zrodzić potomka swemu bratu.
22:25 - Otóż było u nas siedmiu braci. Pierwszy z nich ożenił się i umarł nie mając dzieci, zostawiając przy tym żonę swemu bratu.
22:26 - Podobnie stało się z drugim, potem z trzecim i tak aż do siódmego.
22:27 - W końcu po wszystkich już, zmarła także kobieta.
22:28 - Jakże więc będzie w chwili zmartwychwstania? Którego z tych siedmiu będzie żoną, skoro wszyscy byli jej mężami?
22:29 - A Jezus odpowiedział im: Jesteście w błędzie, nie znając ani Pisma, ani mocy Bożej.
22:30 - Gdy nastąpi zmartwychwstanie, nikt nie będzie ani żenił się, ani za mąż wychodził. Wszyscy będą jak aniołowie w niebie.
22:31 - A o zmartwychwstaniu umarłych - czyż nie czytaliście proroctwa, w którym Bóg tak oto mówi:
22:32 - Ja jestem Bogiem Abrahama, Bogiem Izaaka i Bogiem Jakuba? Nie jest On tedy Bogiem umarłych, ale żywych.
22:33 - A rzesze, które to słyszały, były poruszone do głębi Jego nauką.
22:34 - Faryzeusze zaś, dowiedziawszy się, jak zamknął usta saduceuszom zeszli się w gromadzie
22:35 - i jeden z nich, aby Go podejść, postawił takie pytanie:
22:36 - Nauczycielu, który nakaz Prawa jest największy?
22:37 - A Jezus powiedział: Będziesz miłował Pana Boga twego z całego serca twego, całą duszą twoją i całym umysłem twoim.
22:38 - Oto największy i pierwszy nakaz.
22:39 - A drugi jest mu podobny: Będziesz miłował bliźniego twego jak siebie samego.
22:40 - Na tych dwu nakazach spoczywa całe Prawo i Prorocy.
22:41 - A kiedy faryzeusze byli razem, zapytał ich Jezus:
22:42 - Co wy sądzicie o Mesjaszu? Czyim jest synem? A oni odpowiedzieli: Dawida.
22:43 - I odrzekł: Jakże tedy Dawid, przemawiając w Duchu, może Go nazywać Panem mówiąc:
22:44 - Powiedział Pan do Pana mego: Zasiadaj po prawicy mojej, aż położą twoich nieprzyjaciół pod stopy twoje?
22:45 - Jeśli Dawid nazywa Go Panem, to jakże on może być synem Dawida?
22:46 - I nikt nie potrafił Mu odpowiedzieć na to nawet jednym słowem. Nikt też od tego dnia nie odważył się stawiać Mu więcej pytań.