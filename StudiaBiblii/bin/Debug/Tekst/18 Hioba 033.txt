33:1 - A ty, Hiobie, posłuchaj słów moich, nadstaw swoich uszu na to, co ci powiem.
33:2 - Otworzyłem już moje usta, język mój uniósł się ku podniebieniu.
33:3 - Prawe są słowa mego serca, czysta mądrość płynie z ust moich.
33:4 - Stworzył mnie także duch Boży, duch Wszechmocnego przekazał mi życie.
33:5 - Odpowiedz mi, jeśli możesz, wyłóż swoje myśli, zechciej mi się sprzeciwić!
33:6 - Nie różnię się przecież od ciebie u Boga, bo ja też jestem ulepiony z gliny.
33:7 - Nie drżyj ze strachu przede mną, niech cię nie przygniata ciężar mej powagi.
33:8 - Sam jednak słyszałem, coś mówił, wyraźnie brzmiały twoje słowa,
33:9 - że jesteś czysty i bez grzechu, nieskalany i bez żadnej winy.
33:10 - A Bóg szuka w tobie winy i patrzy na ciebie jak na swego wroga.
33:11 - Zakuł ci nogi w kajdany i każdy krok twój śledzi.
33:12 - Lecz ja ci mówię: Nie masz racji, bo Bóg jest większy niż człowiek.
33:13 - Dlaczego więc z Nim się spierałeś i żal miałeś o to, że do ciebie nie mówi?
33:14 - Tymczasem Bóg mówi raz i drugi, ale nie zważa się na to.
33:15 - We śnie i podczas nocnych widzeń, gdy człowiek w sen głęboki zapada albo gdy tylko drzemie na swym łożu,
33:16 - wtedy otwiera ludziom uszy i budzi ich przerażeniem,
33:17 - napomina, by odstąpili ludzkich czynów, by się wyzbyli ludzkiej pychy
33:18 - i ratowali dusze od zagłady, a życie od kresu w otchłani.
33:19 - Przez cierpienia wzywa człowieka na łożu boleści, gdy w jego członkach trwa już bój śmiertelny,
33:20 - gdy jego życiu chleb codzienny zbrzydnie i niemiłe się staną najlepsze potrawy,
33:21 - gdy jego ciało w oczach ginąć zacznie i wyschnie do kości przedtem ledwie widzialnych.
33:22 - I tak do grobu zmierza jego dusza, a życie coraz bliżej miejsca zmarłych.
33:23 - Lecz kiedy ma przy boku swojego anioła, pośrednika jednego spośród tysięcy, którzy wskazują ludziom ich powinności,
33:24 - kiedy ów anioł, zlitowawszy się, powie: Ratuj go, nie pozwól, by zginął, znalazłem okup za niego! -
33:25 - wraca wtedy jego ciało do młodzieńczej świeżości, a on znów przeżywa najwcześniejsze dni swoje.
33:26 - Gdy modli się do Boga, Bóg jest dlań łaskawy i zwraca ku niemu radosne oblicze, a człowiek znowu żyje w prawości.
33:27 - I śpiewa ów człowiek wobec innych, i mówi: Zgrzeszyłem, złamałem prawo, ale mi złem za złe nie odpłacił.
33:28 - Uratował mnie od zejścia do grobu i nadal mogę oglądać światłość.
33:29 - I tak postępował Bóg z człowiekiem, dwa, a czasem nawet i trzy razy,
33:30 - aby go nie sprowadzać do grobu, lecz obdarzać nadal światłością życia.
33:31 - Uważaj tedy, Hiobie, posłuchaj mnie, zamilknij na ten czas, kiedy ja będę mówił.
33:32 - Ale jeśli coś przygotowałeś, to odpowiedz mi zaraz. Przemów, bo chętnie przyznałbym ci rację.
33:33 - Jeżeli nie, to mnie posłuchaj. Nie mów nic, pozwól mi przedstawić moją mądrość.