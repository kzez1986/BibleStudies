10:1 - Tymczasem Machabeusz ze swymi ludźmi, zgodnie z wolą Bożą, zdołał zawładnąć świątynią i miastem.
10:2 - Usunęli razem ołtarze, które poganie wznieśli na dziedzińcu świątyni, i zniszczyli urządzony przez nich gaj.
10:3 - Potem dokonali oczyszczenia świątyni, zbudowali nowy ołtarz całopalenia, z kamieni wykrzesali iskry i ogień i złożyli ofiary, których nie składano już od dwóch lat. Rozpalili też ogień na ołtarzu kadzenia, zapalili światła w świecznikach i ułożyli na stole chleby pokładne.
10:4 - Potem upadli na ziemie i błagali Pana, żeby już nigdy więcej nie zsyłał na nich podobnych nieszczęść. Gdyby zaś znów zdarzyło im się zgrzeszyć, to niech On sam skarci ich w swojej dobroci, a nie wydaje w ręce bezbożnych i barbarzyńskich narodów.
10:5 - A tak się złożyło, że oczyszczenie świątyni przypadło akurat na ten sam dzień, w którym poganie ją zbezcześcili, a mianowicie na dwudziesty piąty dzień miesiąca Kislew.
10:6 - Przez osiem dni obchodzili te radosne wydarzenia na wzór święta Namiotów. Przypominali sobie, jak to jeszcze niedawno obchodzili to święto, ukrywając się niby dzikie zwierzęta po różnych jaskiniach górskich.
10:7 - Wzięli więc do rąk laski przybrane zielonymi liśćmi i gałązki drzew, zwłaszcza liście palmy - i śpiewali różne pieśni na cześć Tego, który pozwolił im na oczyszczenie świątyni, będącej Jego własnością.
10:8 - Uczynili też uroczyste postanowienie poparte ślubowaniem, że cały naród izraelski co roku będzie obchodził uroczyście ten dzień jako święto.
10:9 - Taki więc był koniec Antiocha, zwanego Epifanesem.
10:10 - Teraz chcielibyśmy pokrótce opowiedzieć, co działo się za czasów Antiocha Eupatora, syna tamtego bezbożnika. Najpierw przypomnijmy nieszczęścia, które były następstwem rozlicznych wojen.
10:11 - Obejmując władzę, Eupator mianował niejakiego Lizjasza zarządcą Celesyrii i Fenicji oraz naczelnym wodzem znajdujących się tam oddziałów wojskowych.
10:12 - Ptolemeusz zwany Makronem jako pierwszy usiłował okazać się sprawiedliwym wobec Żydów i w ten sposób naprawić wyrządzone im liczne krzywdy. Pragnął więc wszystkie sprawy sporne załatwić z nimi w sposób polubowny.
10:13 - Ale właśnie z tego powodu zaufani ludzie [króla] zaczęli go oskarżać przed Eupatorem. Już wcześniej zresztą powszechnie obwołano go zdrajcą, zarzucając mu, że opuścił Cypr, który był powierzony jego władzy przez Filometora i przeszedł na stronę Antiocha Epifanesa. Ponieważ na tym zaszczytnym miejscu nie mógł już dłużej sprawować władzy w godny sposób, zażył truciznę i tak zakończył życie.
10:14 - Kiedy zaś dowódcą oddziałów wojskowych w tej okolicy został Gorgiasz, zebrał wojsko najemne i z lada powodu wszczynał z żydami wojnę.
10:15 - Równocześnie zaczęli występować przeciwko Żydom Idumejczycy, którzy mieli liczne bardzo korzystnie położone warownie, dawali oni schronienie wszystkim wypędzonym z Jerozolimy i wypatrywali okazji, aby rozpocząć wojnę z Żydami.
10:16 - Ludzie, którymi dowodził Machabeusz, odprawili modły błagalne, prosząc Boga, żeby zechciał być ich sprzymierzeńcem. Potem ruszyli na twierdze idumejskie.
10:17 - Wkrótce zdobyli je siłą, spychając z murów tych, którzy się na nich rozpaczliwie bronili i zabijając tych, którzy wpadli w ich ręce. Zabili wtedy co najmniej dwadzieścia tysięcy ludzi.
10:18 - Nie mniej niż dziewięć tysięcy obrońców zdołało się jednak schronić w dwóch dobrze zaopatrzonych warowniach, przygotowanych nawet na długotrwałe oblężenie.
10:19 - Machabeusz odszedł wtedy stamtąd, gdyż jego obecność na innym miejscu była konieczna. Pozostawił jednak Szymona oraz Józefa, a nadto Zacheusza i odpowiednią liczbę wojowników. Oni to przystąpili do oblężenia warowni.
10:20 - Jednakże wojownicy Szymona, chciwi na pieniądze, dali się przekupić przez pewnych ludzi z załogi twierdzy i otrzymawszy siedemdziesiąt tysięcy drachm, pozwolili im się z niej wydostać.
10:21 - Na wieść o tym Machabeusz zwołał natychmiast przywódców ludu i wniósł oskarżenie, że oto zostali sprzedani za pieniądze bracia, a wypuszczeni na wolność wrogowie, którzy będą przeciw nim walczyli.
10:22 - Stracono więc wszystkich zdrajców, a wkrótce potem zdobyto obydwie warownie.
10:23 - [Machabeusz] zwycięsko wychodził z każdej bitwy, a w obu warowniach zostało zabitych ponad dwadzieścia tysięcy wrogów.
10:24 - Tymoteusz, ten sam, którego Żydzi już kiedyś pokonali, zgromadził ogromne wojsko złożone z pieszych wojowników najemnych i znaczną liczbę jeźdźców z prowincji azjatyckich. Tak przygotowany wyruszył na podbój Judei.
10:25 - Kiedy już zbliżał się do jej granic, ludzie Machabeusza zaczęli wzywać na pomoc Boga. Przywdziali szaty pokutne, a głowy posypali popiołem.
10:26 - Upadli na ziemię przed stopniami ołtarza całopalenia i modlili się do Tego, który wielokrotnie już okazał im swoje miłosierdzie. Błagali, żeby i tym razem stał się wrogiem dla ich wrogów i przeciwnikiem tych, którzy im się sprzeciwiają.
10:27 - Po tej modlitwie chwycili za broń i wyszli z miasta, i ruszyli na spotkanie z Tymoteuszem. Zatrzymali się dopiero wtedy, kiedy byli już blisko wroga.
10:28 - Gdy tylko wzeszło słońce, obydwa wojska uderzyły na siebie. Jedni całą nadzieję zwycięstwa pokładali we własnym męstwie i w Bogu, drugich zaś pchała do walki dzika nienawiść.
10:29 - Kiedy bitwa już na dobre rozgorzała, walczący zobaczyli zstępujących z nieba pięciu wspaniałych jeźdźców, którzy dosiadali koni ze złotymi uzdami. Znalazłszy się na ziemi, stanęli na czele oddziałów żydowskich.
10:30 - Dwaj z nich ustawili się po obydwu stronach Machabeusza, osłonili go swoim orężem i w ten sposób chronili go przed zranieniem. Równocześnie nękali przeciwników swoimi strzałami, błyskawicami, które oślepiały nieprzyjaciół i zmuszały ich do ucieczki w wielkim popłochu.
10:31 - W ten sposób zabili dwadzieścia tysięcy pięciuset pieszych oraz sześciuset konnych.
10:32 - Natomiast Tymoteusz razem z kilkoma innymi wojownikami schronił się w mocno obwarowanej twierdzy Gazara. Dowódcą owej twierdzy był niejaki Chajreas.
10:33 - Oddziały Machabeusza przez cztery dni zaciekle nacierały na twierdzę.
10:34 - Obrońcy zaś, czując się dzięki jej umocnieniom dość bezpiecznie, wznosili bezbożne okrzyki i bluźnierstwa.
10:35 - Piątego jednak dnia dwudziestu młodych ludzi z oddziałów Machabeusza ogarnął tak wielki gniew, kiedy słuchali tych bluźnierstw, że rzucili się odważnie na mury i z dziką wprost zajadłością zabijali każdego, kogo tylko napotkali.
10:36 - Inni tymczasem obeszli miasto i z drugiej strony z całą wściekłością natarli na znajdujących się wewnątrz. Rzucili ogień na wieżę obronną, podpalili stosy - i w ten sposób zapłonęli żywcem owi bluźniercy. Jeszcze inni wyważyli bramy, a wtedy do środka miasta wdarła się reszta oddziałów i opanowała je.
10:37 - Tymoteusza, który ukrył się w cysternie, podobnie zresztą jak jego brata, Chajreasa, a także Apollofanesa, zabito.
10:38 - Gdy walka ustała, wychwalali Pana i dziękowali Mu w pieśniach za to, że tak wiele uczynił dla Izraela pozwalając mu odnieść zwycięstwo.