4:1 - Jakaż ty piękna jesteś, umiłowana moja, jaka jesteś piękna! Twoje oczy wyglądają jak dwie gołębice spoza zasłony! Twoje włosy - jak stado kozic, co skaczą na zboczach Gileadu.
4:2 - Twoje zęby - jak stado świeżo ostrzyżonych owiec wychodzących z wody. Każdy ząb ma swój odpowiednik, nie brakuje żadnego.
4:3 - Twoje usta - jak wstążeczki z purpury, przesłodkie są twoje usta. Twoje policzki - jak dwie połówki granatu widoczne spoza zasłony.
4:4 - Twoja szyja - jak wieża Dawida, zbudowana solidnie nad całą warownią. Zawieszone na niej tysiące tarcz i cała broń wszystkich wojowników.
4:5 - Twoje piersi - jak dwoje koźląt, bliźniąt matki gazeli, pasących się między liliami.
4:6 - Zanim powieje wiatr wieczorny i zaczną znikać cienie, pójdę ku górom mirry, udam się na wzgórze kadzidła.
4:7 - Cała jesteś piękna, umiłowana moja, wolna jesteś od wszelkiej skazy.
4:8 - Przybądź więc z Libanu, oblubienico moja, z Libanu przyjdź i zbliż się do mnie! Zstąp ze szczytów Amana, z wierzchołków Seniru i Hermonu, z jaskiń lwów i z gór leopardzich.
4:9 - Sprawiasz, że odchodzę od zmysłów, siostro moja, oblubienico moja. Sprawiasz, że odchodzę od zmysłów, i to tylko przez jedno twe spojrzenie, przez jeden koralik twego naszyjnika!
4:10 - Jakiż czar roztacza twa miłość, siostro moja, oblubienico moja! Jakże smakuje twa miłość, po wielokroć lepsza niż wino. Zapach zaś twoich wonności silniejszy niż wszystkie balsamy.
4:11 - Z twoich ust spływa, oblubienico moja, miód najświeższy. Miód i mleko są pod twym językiem, a zapach szat twoich jak wszystkie wonności Libanu.
4:12 - Jesteś ogrodem dobrze zamkniętym, siostro moja i oblubienico moja, ogrodem starannie zamkniętym, źródłem zapieczętowanym.
4:13 - Twoje odrośle - to cały gaj granatów, który wydaje najwspanialsze zapachy:
4:14 - nard i szafran, trzcina wonna i cynamon. Są tam również wszystkie wonne drzewa, mirra i aloes oraz inne najdelikatniejsze pachnidła.
4:15 - Źródłem jesteś, co nawadnia ogrody, i zdrojem wody żywej płynącej aż z Libanu. Oblubienica:
4:16 - Podnieś się, wietrze z północy, przybądź tu, wietrze z południa. Powiejcie w stronę mego gaju, niech wyda swoje wonności! Niech mój umiłowany wejdzie do swego ogrodu i niech się posili smacznymi owocami. Oblubieniec