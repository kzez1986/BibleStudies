5:1 - W tym czasie Antioch przygotował swoją drugą wyprawę wojenną przeciwko Egiptowi.
5:2 - Wtedy prawie przez czterdzieści dni zaczęli się ukazywać w powietrzu na terenie całego królestwa jeźdźcy przybrani w szaty przetykane złotem, uformowani w oddziały uzbrojone we włócznie i miecze.
5:3 - Owo mnóstwo jeźdźców ustawiało się w szyku bojowym, nacierało na siebie nawzajem, z obydwu stron uderzali jedni na drugich. Widać było ruchy tarcz, las włóczni, mnóstwo dobytych mieczy. Powietrze przeszywały strzały, błyszczała w słońcu złotem zdobiona broń, pojawiały się coraz to inne zbroje.
5:4 - Wszyscy się modlili, żeby obrazy te oznaczały coś dobrego.
5:5 - Tymczasem rozeszła się fałszywa wieść, że Antioch umarł. Wtedy Jazon, wziąwszy ze sobą nie mniej niż tysiąc wojowników, dokonał niespodziewanego napadu na miasto. Szybko zepchnięto obrońców z murów i kiedy już niemal całe miasto było zdobyte, Menelaos schronił się w twierdzy.
5:6 - Jazon urządził bezlitosną, krwawą rzeź, i to pośród własnych współbraci. Nie pomyślał nawet przez chwilę, że zwycięstwo odniesione nad własnym ludem będzie jego największym nieszczęściem. Zachowywał się tak, jakby gromił i łupił nie własnych rodaków, lecz wrogów.
5:7 - Jednakże władzy mimo wszystko nie zdołał zagarnąć dla siebie. Dzieło, którego dokonał, okryło go jedynie hańbą. Ostatecznie po raz drugi musiał szukać schronienia w kraju Ammonitów.
5:8 - A skończył bardzo źle. Aretas, władca Arabów, kazał go pojmać. Uciekał tedy Jazon z miasta do miasta, ścigany przez wszystkich, znienawidzony jako odstępca od prawa, pogardzany jako zdrajca własnej ojczyzny i własnych rodaków, aż zdołał wreszcie schronić się w Egipcie.
5:9 - I tak oto ten, który kiedyś wypędził wielu ludzi z ich własnego kraju, teraz zakończył życie na obczyźnie, wśród obcych, mianowicie wśród Lacedemończyków, do których dotarł, by żyć pod ich osłoną. Liczył bowiem na łączące ich więzy krwi z Żydami.
5:10 - Gdy umarł, nikt po nim nie płakał, nikt nie urządził mu pogrzebu, bo i z jego powodu wielu nie miało własnego grobu, i nie pochowano go w grobie obok jego ojców.
5:11 - Kiedy do uszu króla doszła wieść o tym wszystkim, co się stało, pomyślał, że Judea chce odłączyć się od niego. Rozwścieczony tedy jak dziki zwierz przybył na czele swojego wojska z Egiptu i siłą zajął miasto.
5:12 - Wydał też swoim wojownikom rozkaz, żeby bez litości zabijali wszystkich, i tych, których dopadną na ulicach, i tych, którzy schronią się na dachach swoich domów.
5:13 - Krwawa rzeź nie ominęła nikogo, ani młodych, ani starych. Ginęli młodzi mężczyźni, padały kobiety i dzieci, mordowano dorastające dziewczynki i niemowlęta.
5:14 - W ciągu trzech dni miasto straciło osiemdziesiąt tysięcy swoich mieszkańców. Czterdzieści tysięcy poległo z rąk zabójców, a do niewoli sprzedano tyle, ile wymordowano.
5:15 - Ale to jeszcze nie wystarczyło królowi. W swoim szaleństwie odważył się postawić nogę w świątyni będącej największą świętością na całej ziemi. Towarzyszył mu Menelaos, ten odstępca od prawa i zdrajca własnej ojczyzny.
5:16 - Wówczas też król wyciągnął swoje zbrukane krwią ręce ku świętym naczyniom i wszystko to, co inni królowie przynieśli tu w darze, żeby przydać piękna i godności temu miejscu, on teraz swoimi nieczystymi rękami zagrabił.
5:17 - W ślepej zarozumiałości Antioch nie przypuszczał nawet, że Pan tylko na krótki czas rozgniewał się na miasto z powodu grzechów jego mieszkańców i tylko dlatego nie ujął się za tym świętym miejscem.
5:18 - Gdyby Żydzi nie byli wówczas uwikłani w liczne grzechy, to bez wątpienia i zuchwalstwo króla zostałoby poskromione biczami zaraz po jego wtargnięciu do świątyni, tak jak kiedyś biczami został przepędzony Heliodor, którego król Seleukos wysłał, aby przetrząsnął skarbiec świątynny.
5:19 - Ale Pan nie wybrał ludu ze względu na miejsce, lecz miejsce ze względu na lud.
5:20 - Dlatego od nieszczęść, które spadły na lud, ucierpiało także to miejsce, podobnie jak później miało uczestniczyć w jego szczęściu. Gdy Wszechmocny się gniewał, miejsce to pustoszało. Kiedy jednak wielki Pan pozwalał się przebłagać, przywracano je znowu do dawnej wspaniałości.
5:21 - Antioch kazał tedy zabrać ze świątyni tysiąc osiemset talentów i pośpiesznie udał się do Antiochii. W swojej pysze marzył, że kiedyś po lądach będą pływały okręty, a po morzu będzie się chodzić suchą nogą - taki był zarozumiały.
5:22 - Odchodząc pozostawił w kraju wielu zarządców, którzy mieli nadal uciskać lud. W Jerozolimie takim zarządcą był niejaki Filip, z pochodzenia Frygijczyk, ze sposobu bycia zaś - barbarzyńca i to dzikszy niż ten, który go na tym urzędzie ustanowił.
5:23 - Na górze Garizim urzędował Andronik. Oprócz nich Menelaos, który wynosił się ponad mieszkańców kraju i był bardziej okrutny niż pozostali, a Żydów nienawidził.
5:24 - Poza tym przysłał król dowódcę Mizyjczyków, Apoloniusza, z wojskiem liczącym dwadzieścia dwa tysiące ludzi. Otrzymał on rozkaz wymordowania wszystkich zdolnych do noszenia broni mężczyzn, a zaprzedania w niewolę wszystkich kobiet i dzieci.
5:25 - Znalazłszy się w Jerozolimie, Apoloniusz obłudnie zapewniał, że pragnie żyć w pokoju ze wszystkimi. Czekał aż do świętego dnia szabatu. Ponieważ wiedział, że w tym dniu Żydzi powstrzymują się od wszelkiego zajęcia, kazał swoim ludziom chwycić za broń i rzucić się do nich.
5:26 - Polecił wymordować wszystkich, którzy przybyli na uroczystą służbę Bożą. Potem przeszli zbrojni przez miasto i zabili bardzo wielu ludzi.
5:27 - Tymczasem Juda, noszący przydomek Machabeusz, z gronem dziewięciu przyjaciół wycofał się na pustynię, gdzie żyli na sposób dzikich zwierząt, błąkając się po górach. Żywili się przez cały ten czas tylko roślinami w obawie, żeby się czymś nie splamić.