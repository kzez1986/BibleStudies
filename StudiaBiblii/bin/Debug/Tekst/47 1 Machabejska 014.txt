14:1 - W roku sto siedemdziesiątym drugim król Demetriusz zebrał wszystkie swoje oddziały i udał się do Medii, poszukując tam pomocy do wojny z Tryfonem.
14:2 - Kiedy Arsakes, król Persów i Medów, dowiedział się, że Demetriusz wkroczył na jego ziemie, wysłał jednego ze swoich dowódców wojskowych, nakazując mu żywcem pochwycić Demetriusza.
14:3 - Dowódca ów wyruszył w drogę, rozbił wojsko Demetriusza, a jego samego pochwycił i przywiódł do Arsakesa, który wtrącił go do więzienia.
14:4 - W Judei był spokój za życia Szymona. Troszczył się on o dobro ludu całego, oni zaś cieszyli się dnia każdego jego potęgą i chwałą.
14:5 - Gdy wziął port w Jafie, wzrosła jego sława, bo do wysp drogę otworzył szeroką.
14:6 - Poszerzył granice ziemi swojego ludu i zapanował nad całym krajem.
14:7 - Wielu wygnańców sprowadził do kraju, zdobył Gezer, Bet-Sur i twierdzę, usunął wszystko, co było nieczyste, i nikt mu się nie przeciwstawił.
14:8 - Uprawiali swą ziemię w spokoju, a ona dawała im plony i drzewa polne - owoce.
14:9 - Na placach starcy zasiedli, wszyscy mówili o szczęściu; młodzieńcy, pięknie ubrani, swą broń obnosili dokoła.
14:10 - Dla miast dostarczał jedzenia, miasta zamieniał w twierdze, sława jego imienia sięgała krańca świata.
14:11 - Krajowi spokój zapewnił, Izrael cieszył się i radował.
14:12 - Lud siadał w cieniu winnic i w figowych gajach i nikt niczego się nie bał.
14:13 - Uszedł wróg z kraju, za dni owych królowie pobici zostali.
14:14 - Wszystkich słabych kraju umocnił i troszczył się bardzo o prawo, bezbożnych zaś i grzeszników wytracił.
14:15 - Wspaniale odbudował świątynię i w wiele ją naczyń wzbogacił.
14:16 - Kiedy w Rzymie i w Sparcie dowiedziano się o śmierci Jonatana, zapanowało tam wielkie przygnębienie.
14:17 - Jednakże na wieść o tym, że po nim arcykapłanem został jego brat Szymon i że cały kraj z wszystkimi miastami znajduje się pod jego władzą,
14:18 - napisano do niego natychmiast list na brązowych tablicach i poproszono go o odnowienie przymierza przyjaźni, które było zawarte kiedyś z jego braćmi, Judą i Jonatanem.
14:19 - List ten został odczytany wobec całego zgromadzenia w Jerozolimie.
14:20 - A oto odpis listu, który przesłali Spartanie: Rządzący w Sparcie i mieszkańcy miasta pozdrawiają arcykapłana Szymona, starszyznę, kapłanów oraz cały bratni naród żydowski.
14:21 - Mężowie, których zechcieliście przysłać do naszego ludu, opowiedzieli nam o waszej sławie i powszechnym uznaniu. Przybycie waszych wysłanników bardzo nas uradowało.
14:22 - To, co powiedzieli oni w obecności całego ludu, zostało przez nas tak oto zapisane: Numeniusz, syn Antiocha, i Antypater, syn Jazona, zostali przez Żydów przysłani do nas, ażeby odnowić zawarte z nami kiedyś przymierze przyjaźni.
14:23 - Cały lud postanowił przyjąć ich jak najuroczyściej, a zapis ich przemówienia - zachować w księgach przeznaczonych dla ludu, żeby lud Sparty nigdy o nim nie zapomniał. Odpis tego przemówienia posłaliśmy również arcykapłanowi Szymonowi.
14:24 - Potem posłał Szymon Numeniusza - z tarczą złotą, ważącą tysiąc min - do Rzymu, aby potwierdzić dawne układy z Rzymianami.
14:25 - Gdy wieść o tym wszystkim dotarła do ludu, zaczęto się pytać: Jak odwdzięczymy się za to Szymonowi i jego synom?
14:26 - Przecież to zarówno u niego samego, jak i u jego braci oraz całej jego rodziny znaleźliśmy tyle zrozumienia i poparcia. To on pokierował walką przeciw wrogom Izraela; wypędził ich z kraju i zapewnił pokój całemu ludowi. Sporządzono tedy tablice brązowe i zawieszono je na kolumnach znajdujących się na górze Syjon.
14:27 - A oto, co było napisane na owych tablicach: Dnia osiemnastego miesiąca Elul roku sto siedemdziesiątego drugiego, czyli w trzecim roku urzędowania arcykapłana Szymona, zwierzchnika ludu Bożego,
14:28 - na wielkim zgromadzeniu kapłanów, ludu, przywódców ludu i starszyzny całego kraju ogłoszono następującą wiadomość:
14:29 - Kiedy kraj nasz nawiedzały ciągle liczne wojny, Szymon, syn Matatiasza, kapłan z rodu Joariba oraz jego bracia narażali się na wszelkie niebezpieczeństwa. Przeciwstawiali się bardzo mężnie wszystkim wrogom swojego ludu, ażeby bronić świątyni i prawa. Swojemu ludowi zapewnili tym wielką sławę.
14:30 - Jonatan zjednoczył cały naród i pełnił urząd najwyższego kapłana aż do czasu, gdy odszedł do swych przodków.
14:31 - Kiedy wrogowie postanowili napaść na kraj Izraela, zniszczyć go i zbezcześcić jego świętości,
14:32 - Szymon odważnie stanął do walki w obronie swego ludu. Wydał niemało swoich pieniędzy, by zaopatrzyć wojowników swojego ludu w broń i wszystko, co było potrzebne do walki.
14:33 - To on kazał umocnić miasta judzkie, zwłaszcza Bet-Sur, położone na samej granicy Judei. Poumieszczał załogi żydowskie wszędzie tam, gdzie przedtem znajdowały się nieprzyjacielskie składy broni.
14:34 - Polecił umocnić także Jafę nad morzem oraz Gezer koło Azotu.
14:35 - Lud podziwiając wierność Szymona oraz jego starania o zapewnienie wielkiej sławy swojemu narodowi, obwołał go swoim przywódcą i arcykapłanem, aby wyrazić mu w ten sposób wdzięczność za wszystko, czego dokonał, za sprawiedliwość, za jego przywiązanie do ludu i za usilną troskę o wywyższenie swego ludu.
14:36 - Udało mu się, jeszcze za dni jego, usunąć z kraju wszystkich cudzoziemców - przede wszystkim zaś tych, którzy mieszkali w Mieście Dawidowym w Jerozolimie, gdzie zbudowali sobie własną warownię i skąd robili wypady zbrojne, bezczeszcząc otoczenie świątyni i ją samą czyniąc nieczystą.
14:37 - Osadził w niej Żydów i polecił ją umocnić, żeby ludność czuła się bezpiecznie w całym kraju i w mieście. Rozkazał również podwyższyć mury Jerozolimy.
14:38 - Za to wszystko król Demetriusz zatwierdził go także na urzędzie arcykapłana,
14:39 - przyznał mu tytuł swojego przyjaciela i wyróżnił go wieloma odznaczeniami.
14:40 - A wszystko to dlatego, iż usłyszał, że Rzymianie nazwali Żydów swoimi przyjaciółmi, sprzymierzeńcami i braćmi i że wysłannikom Szymona zgotowali tak wspaniałe przyjęcie.
14:41 - Postanowili tedy Żydzi oraz ich kapłani, że Szymon pozostanie ich przywódcą i arcykapłanem, dopóki nie pojawi się prawdziwy prorok.
14:42 - Miał on też pozostać ich wielkorządcą i przejąć całą troskę o świątynię. On miał wyznaczać ludzi do poszczególnych posług w świątyni, w całym kraju, wśród wojowników i w twierdzach obronnych.
14:43 - On miał dbać o potrzeby świątyni. Wszyscy mieli być posłuszni jego rozkazom, a wszelkie zarządzenia dla całego kraju miały być wydawane w jego imieniu. Wolno mu będzie ubierać się w szaty przetykane złotem i w purpurę.
14:44 - Nikt z ludu ani spośród kapłanów nie będzie miał prawa unieważnić żadnego z tych ustaleń albo występować wyraźnie przeciwko jego zarządzeniom; nikomu też nie będzie wolno bez jego zezwolenia zwoływać żadnych zgromadzeń w kraju, ubierać się w purpurę lub nosić złotej sprzączki.
14:45 - Każdy, kto by się tym zarządzeniom przeciwstawiał lub nie chciał ich wypełniać, zostanie ukarany.
14:46 - Cały lud wyraził zgodę na przyznanie Szymonowi wszystkich tych uprawnień.
14:47 - Zgodził się też Szymon sprawować urząd najwyższego kapłana, wodza i księcia wszystkich Żydów oraz kapłanów i w ten sposób wszystkim przewodzić.
14:48 - Postanowiono też wypisać te uchwały na brązowych tablicach i umieścić na miejscu dobrze widocznym, na świątynnym murze.
14:49 - Odpis tego dokumentu kazano złożyć w skarbcu, aby Szymon i jego synowie mogli w razie potrzeby mieć do niego dostęp.