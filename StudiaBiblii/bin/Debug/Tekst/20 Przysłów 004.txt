4:1 - Słuchajcie, synowie, napomnień ojców, zabiegajcie o to, by uczyć się mądrości.
4:2 - Bo ja wam przekazuję dobrą naukę, nie lekceważcie tedy moich wskazań!
4:3 - Kiedy żyłem jeszcze jako dziecko przy ojcu i jako umiłowany, jedyny syn mojej matki,
4:4 - wtedy ojciec pouczał mnie i tak do mnie mówił: Weź sobie moje słowa do serca, zachowuj moje polecenia, a żył będziesz
4:5 - Zabiegaj o mądrość, staraj się o rozwagę, nie zapominaj o moich słowach i nigdy od nich nie odchodź!
4:6 - Nie oddalaj się od mądrości, a będzie cię osłaniać, kochaj ją, a będzie cię bronić.
4:7 - Początkiem mądrości jest mądrość zdobywać, ze wszystkich sił tedy o mądrość zabiegaj!
4:8 - Ceń ją sobie wysoko, to i ona cię wywyższy i chwałą cię okryje, jeśli ją ukochasz.
4:9 - Założy ci na skronie przepiękny wieniec i przekaże ci wspaniałą koronę.
4:10 - Posłuchaj, mój synu, i zapamiętaj me słowa, a one pomnożą lata twego życia.
4:11 - Pokażę ci drogę mądrości i wyprowadzę cię na równą drogę prawdy.
4:12 - Gdy będziesz szedł, nic ci nie przeszkodzi, gdy biec zaczniesz - też się nie przewrócisz.
4:13 - Trzymaj się zasłyszanych pouczeń i nie odchodź od nich, strzeż ich, bo od tego zależy twe życie.
4:14 - Nie wstępuj na drogę złoczyńców, nie wchodź na ścieżki złych ludzi!
4:15 - Nie chodź tymi drogami, omijaj je z daleka, odwracaj się od takich dróg, idź śmiało dalej!
4:16 - Bo tamci nie zasną, jeśli zła nie uczynią, sen na nich nie spłynie, póki się zła nie dopuszczą.
4:17 - Żywią się chlebem nieprawości, pragnienie gaszą winem przemocy.
4:18 - A ścieżka sprawiedliwych jest jak jutrzenka poranna; staje się coraz jaśniejsza aż do dnia pełnego.
4:19 - Droga zaś bezbożnika jest jak noc ciemna: nie wie on nigdy, kiedy się o coś potknie.
4:20 - Synu mój, wysłuchaj słów moich, nakłoń swego ucha ku pouczeniom moim!
4:21 - Miej je zawsze na uwadze, zachowuj je głęboko w swym sercu.
4:22 - Zapewniają one życie tym, co je przyjęli, i zdrowie całemu ich ciału.
4:23 - Bardziej niż czegokolwiek strzeż swego serca, bo z niego się wywodzi całe twoje życie.
4:24 - Unikaj wszelkiego fałszywego słowa, niech ust twoich nie splami żadna przewrotność.
4:25 - Twoje oczy niech patrzą zawsze tylko prosto, spoglądać masz zawsze śmiało przed siebie!
4:26 - Niech twoje stopy kroczą po równych drogach, niech będą wygładzone wszystkie twoje ścieżki.
4:27 - Nie zbaczaj z drogi ni w prawo, ni w lewo, odwracaj się co rychlej od zła wszelkiego!