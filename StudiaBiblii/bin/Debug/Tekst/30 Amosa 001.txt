1:1 - Oto słowa, które Amos, pasterz z Tekoa, usłyszał, gdy miał widzenie w sprawie Izraela, kiedy to Ozjasz był królem Judy, a Jeroboam, syn Joasza, królem Izraela, na dwa lata przed trzęsieniem ziemi. Sąd nad narodami:
1:2 - I powiedział: Pan zagrzmiał z Syjonu, z Jerozolimy głos Jego wychodzi. Smutek ogarnął pastwiska pasterzy, schnie wierzchołek Karmelu.
1:3 - Pan zaś tak przemawia: Z powodu trzech występków Damaszku i z powodu czterech nie cofnę tego, co już powiedziałem. Ponieważ Gilead zmiażdżyli saniami żelaznymi do młocki,
1:4 - ześlę przeto ogień na dom Chazaela i strawi wszystkie Ben-Hadada pałace.
1:5 - Rozkruszę rygle Damaszku, zgubę zgotuję władcy z Bikat-Awen i temu, który dzierży berło w Bet-Eden. Mieszkańcy Aramu muszą iść do Kir na wygnanie - tak bowiem rozkazał Pan.
1:6 - I oto, co Pan mówi: Z powodu trzech występków Gazy i z powodu czterech nie cofnę tego, co już powiedziałem. Ponieważ wyludnili całe okolice i w ręce Edomu wydali ich mieszkańców,
1:7 - ześlę tedy ogień na wszystkie mury Gazy, który ich pałace strawi.
1:8 - Władcy Aszdodu też zgotuję zgubę i temu, co dzierży berło w Aszkelonie. Potem po Ekron wyciągnę me ręce i zginie cała Filistynów reszta, tak bowiem Pan rozkazał.
1:9 - I oto, co jeszcze Pan mówi: Z powodu trzech występków Tyru i z powodu czterech nie cofnę tego, co już powiedziałem, bo wielkie rzesze uprowadzonych wydali w ręce Edomu i nie przestrzegali przymierza zawartego z braćmi.
1:10 - Ześlę przeto ogień na wszystkie mury Tyru, a on ich pałace strawi.
1:11 - I oto, co jeszcze Pan mówi: Z powodu trzech występków Edomu i z powodu czterech nie cofnę tego, co już powiedziałem. Ponieważ Edom mieczem wytracił swych braci, nie dopuszczając wcale miłosierdzia, ponieważ był nieubłagany w swym gniewie i nigdy nie odstąpił od zapalczywości,
1:12 - ześlę przeto ogień na Teman, który strawi pałace Bosry.
1:13 - I oto, co jeszcze Pan mówi: Z powodu trzech występków Ammonitów i z powodu czterech nie cofnę tego, co już powiedziałem. Ponieważ łona niewiast brzemiennych rozpruwali w Gilead, gdy dla siebie chcieli zdobyć więcej ziemi,
1:14 - ześlę przeto ogień na wszystkie mury Rabba, a on pałace ich strawi pośród okrzyków wojennych w dniu bitwy, wśród ataków wichru i burzy.
1:15 - Król wasz musi pójść na wygnanie, on i wszyscy książęta jego tak bowiem rozkazał Pan.