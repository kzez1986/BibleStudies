2:1 - W owym czasie wyszedł dekret od cesarza Augusta, aby spisano mieszkańców całego państwa.
2:2 - Odbył się ten pierwszy spis wtedy, gdy rządy w Syrii pełnił namiestnik Kwiryniusz.
2:3 - Szli tedy wszyscy, każdy do swego miasta, aby się zapisać.
2:4 - Wyruszył też i Józef z Galilei, z miasta Nazaret, do Judei, do Betlejem, miasta Dawidowego - był bowiem z domu i z pokolenia Dawida -
2:5 - żeby się zapisać razem z Maryją, zaślubioną mu, brzemienną.
2:6 - A kiedy się tam znajdowali, nadszedł dla niej czas rodzenia.
2:7 - I wydała na świat Syna pierworodnego, owinęła Go w pieluszki i złożyła w żłobie, bo zabrakło dla nich miejsca w gospodzie.
2:8 - Byli zaś w tej okolicy pasterze, czuwający nocą w polu nad swymi trzodami.
2:9 - I oto anioł Pański zjawił się wśród nich: jasność Pana opromieniła ich, a oni bardzo się przelękli.
2:10 - Anioł zaś powiedział do nich: Nie bójcie się! Oznajmiam wam bowiem wielką radość zgotowaną całemu narodowi:
2:11 - W mieście Dawidowym narodził się wam dziś Zbawiciel, który jest Mesjaszem i Panem.
2:12 - A oto znak dla was: Znajdziecie niemowlę owinięte w pieluszki i złożone w żłobie.
2:13 - I natychmiast przyłączyło się do anioła mnóstwo zastępów niebieskich, które wielbiły Boga mówiąc:
2:14 - Chwała Bogu na wysokościach, a na ziemi pokój ludziom, w których sobie [Bóg] upodobał.
2:15 - A kiedy aniołowie odeszli od nich do nieba, pasterze mówili między sobą: Chodźmy do Betlejem i zobaczmy to, co się stało i co nam Pan okazał.
2:16 - I spiesząc się przybyli, i znaleźli Maryję i Józefa, i Dziecię złożone w żłobie.
2:17 - A gdy Je ujrzeli, poczęli opowiadać, co im było objawione o tym Dzieciątku.
2:18 - Wszyscy zaś, którzy ich słuchali, dziwili się temu, co mówili pasterze.
2:19 - A Maryja zachowywała wszystkie te słowa, rozważając je w swym sercu.
2:20 - I wrócili pasterze wychwalając i wielbiąc Boga za wszystko, co słyszeli i widzieli tak, jak im to zostało powiedziane.
2:21 - A po ośmiu dniach, gdy obrzezano Dziecię, nadano Mu imię Jezus, wskazane przez anioła, nim jeszcze było poczęte w łonie.
2:22 - Gdy zaś nadszedł dzień poddania ich, zgodnie z Prawem Mojżesza, oczyszczeniu, zanieśli Go do Jerozolimy, aby był ofiarowany Panu,
2:23 - według tego, co jest napisane w Prawie Pańskim: Każde pierworodne dziecko płci męskiej będzie poświęcone Panu.
2:24 - Mieli również złożyć ofiarę zgodną z tym, co jest powiedziane w Prawie Pańskim: parę synogarlic lub dwa gołąbki
2:25 - A był wówczas w Jerozolimie człowiek imieniem Symeon, mąż sprawiedliwy i pobożny, oczekujący pociechy dla Izraela. Duch Święty przebywał w nim.
2:26 - Otrzymał on zapewnienie od Ducha Świętego, że nie umrze, dopóki nie zobaczy Mesjasza Pańskiego.
2:27 - On to, dzięki Duchowi Świętemu, przybył do świątyni, a gdy Dziecię Jezus było tam wnoszone przez rodziców, aby uczynić zadość Prawu,
2:28 - wziął Je na swe ręce
2:29 - i uwielbiając Boga, powiedział: Teraz, Panie, puszczasz sługę Twego w pokoju, według Twego słowa.
2:30 - Widziały już bowiem moje oczy zbawienie Twoje,
2:31 - któreś przygotował wobec wszystkich narodów:
2:32 - Światłość na oświecenie pogan i chwałę dla ludu Twego, Izraela.
2:33 - A ojciec Jego i matka dziwili się wszystkiemu, co o Nim mówiono.
2:34 - Symeon zaś błogosławił im, a potem rzekł do Maryi, matki Jego: Oto Ten położony jest na zgubę i na podźwignięcie się wielu w [narodzie] izraelskim, i na znak, któremu będą się sprzeciwiać.
2:35 - Twoją zaś duszę przeszyje miecz, aby wyszły na jaw zamysły serc wielu.
2:36 - A była tam również Anna prorokini, córka Fanuela z pokolenia Asera, bardzo już podeszła w latach. Żyła ze swym mężem siedem lat od czasu panieństwa,
2:37 - a teraz, jako wdowa, mając już lat osiemdziesiąt cztery, nie opuszczała świątyni, postami i modlitwą służąc [Bogu] we dnie i w nocy.
2:38 - Właśnie o tej samej godzinie weszła, wielbiąc Boga i mówiąc o Nim tym wszystkim, którzy oczekiwali wyzwolenia Jerozolimy.
2:39 - A kiedy dopełnili już wszystkiego zgodnie z Prawem Pańskim, wrócili do Galilei, do ich miasta - Nazaretu.
2:40 - Dziecko zaś rosło i umacniało się, będąc pełne mądrości, a łaska Boża była w Nim.
2:41 - A rodzice Jego chodzili co roku do Jerozolimy na święto Paschy.
2:42 - Gdy [Jezus] miał lat dwanaście, również udali się tam, zgodnie ze zwyczajem świątecznym.
2:43 - Po upływie uroczystości, gdy oni znajdowali się w drodze powrotnej, Jezus - jeszcze dziecko - został w Jerozolimie, o czym nie wiedzieli Jego rodzice.
2:44 - Sądząc, że jest On wśród pielgrzymujących, uszli dzień drogi, szukając Go wśród krewnych i znajomych.
2:45 - Nie znalazłszy Go jednak, wrócili do Jerozolimy, poszukując Go.
2:46 - I oto po trzech dniach znaleźli Go w świątyni: siedział pośrodku między nauczycielami, słuchał ich i zadawał im pytania.
2:47 - A wszyscy ci, którzy Go słuchali, byli pełni podziwu dla Jego rozsądku i dla samych odpowiedzi.
2:48 - I zobaczywszy Go, zdziwili się. A Matka powiedziała do Niego: Synu, cóżeś nam uczynił? Oto ojciec Twój i Ja z bólem serca szukaliśmy Ciebie.
2:49 - A On rzekł do nich: Czemuście Mnie szukali? Czyż nie wiedzieliście, że byłem zajęty sprawami mego Ojca?
2:50 - Lecz oni nie zrozumieli tego, co im powiedział.
2:51 - Potem wyruszył z nimi i wrócił do Nazaretu, i był im posłuszny. Matka zaś Jego zachowywała wszystkie te słowa w swym sercu.
2:52 - Tymczasem Jezus wzrastał w mądrości, w latach i w łasce u Boga i u ludzi.