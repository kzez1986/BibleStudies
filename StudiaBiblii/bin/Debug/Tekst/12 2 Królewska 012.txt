12:1 - Wstępując na tron, Joasz miał siedem lat.
12:2 - Został królem w siódmym roku panowania Jehu i piastował władzę w Jerozolimie przez lat czterdzieści. Jego matka nazywała się Sibeja i pochodziła z Beer-Szeby.
12:3 - Joasz, jak długo udzielał mu swoich pouczeń kapłan Jojada, czynił to, co prawe w oczach Jahwe.
12:4 - Tylko miejsca kultu na wyżynach nie zostały całkowicie zniszczone. Lud w dalszym ciągu składał ofiary krwawe i palił kadzidła na wyżynach.
12:5 - Pewnego razu powiedział Joasz do kapłanów: Wszystkie kosztowności ze skarbca świątynnego, które wpływają jako podatek świątynny do świątyni Jahwe, czyli pieniądze z opłat osobistych, pieniądze złożone według określonej wartości przez poszczególne osoby za ich wykup i wreszcie pieniądze, które ktoś z własnej woli przynosi do świątyni -
12:6 - wszystko to niech zbiorą kapłani od ludzi sobie znanych i niech przeznaczą na naprawę różnych uszkodzeń świątyni, gdzie tylko jakie znajdą.
12:7 - Jednakże jeszcze po dwudziestu trzech latach panowania króla Joasza kapłani nie zdołali naprawić wszystkich uszkodzeń świątyni.
12:8 - Król Joasz wezwał tedy kapłana Jojadę oraz innych kapłanów i zapytał ich: Dlaczego nie naprawiacie uszkodzeń świątyni? Od tej pory nie będziecie już mogli przyjmować pieniędzy od znanych wam ludzi [na własne potrzeby]. Wszystko będziecie przeznaczać na naprawianie zniszczeń świątyni.
12:9 - I kapłani musieli się zgodzić na to, że nie będą już więcej zbierać żadnych pieniędzy od ludu, ale też nie będą się już troszczyć o naprawianie świątyni.
12:10 - Wtedy to kapłan Jojada wziął skrzynię, zrobił w niej u góry otwór i umieścił ją obok ołtarza, z prawej strony wejścia do świątyni Jahwe. Kapłani czuwający przy wejściu wkładali do tej skrzyni wszystkie pieniądze, jakie przynoszono do świątyni Jahwe.
12:11 - Kiedy widzieli, że skrzynia była już prawie pełna, przychodził sekretarz króla razem z arcykapłanem i wysypywano oraz ważono pieniądze, które zostały przyniesione do świątyni Jahwe.
12:12 - Pieniądze już zważone przekazywano do rąk tych, którzy byli odpowiedzialni za prace podejmowane w świątyni Jahwe. Oni z tych pieniędzy płacili cieślom oraz innym rzemieślnikom pracującym w świątyni Jahwe,
12:13 - [takim jak] murarze i kamieniarze. Za te pieniądze kupowano również drewno i kamienie ciosane, niezbędne do naprawy uszkodzeń świątyni Jahwe. Z nich wreszcie pokrywano wszystkie wydatki związane z naprawami uszkodzeń.
12:14 - Natomiast nie wolno było używać tych pieniędzy na zakup do świątyni Jahwe Morza Srebrnego, noży, naczyń do picia, trąb, żadnych przedmiotów ze złota lub srebra.
12:15 - Przekazywano je tylko na koszty naprawy świątyni Jahwe.
12:16 - Od ludzi, w których ręce były składane pieniądze przeznaczone dla pracujących przy naprawie świątyni, nie żądano żadnych rachunków, gdyż ich postępowanie było znane z uczciwości.
12:17 - Pieniądze z ofiar za przestępstwa oraz za grzechy nie były przekazywane do [skarbca] świątyni Jahwe. Były one przeznaczane dla kapłanów.
12:18 - W tym czasie Chazael, król Aramejczyków, wyruszył na wojnę przeciw Gat i zdobył je. Postanowił też zaatakować Jerozolimę.
12:19 - Joasz, król judzki, zebrał wszystkie dary święte, które złożyli [w świątyni] Jozafat, Joram i Ochozjasz, jego poprzednicy na tronie judzkim; dodał do tego to, co sam dla niej ofiarował, a także wszelkie złoto, jakie znajdowało się w skarbcach świątynnych i w pałacu królewskim - i wszystko to posłał Chazaelowi, królowi aramejskiemu, który dopiero wtedy odstąpił od Jerozolimy.
12:20 - Pozostałe dzieje Joasza, wszystkie jego dokonania są opisane w Księdze Kronik Królów Judzkich.
12:21 - Jego słudzy zbuntowali się pewnego dnia, uknuli spisek i zabili Joasza w jego pałacu w Millo, położonym koło zejścia do Silla.
12:22 - Jozabad, syn Szimeata, i Jozabad, syn Szomera, jego słudzy, zadali mu takie ciosy, że umarł. Kiedy go pochowano obok jego przodków w Mieście Dawidowym, władzę po nim objął jego syn Amazjasz.