13:1 - Oto, co powiedział mi Pan: Idź i kup sobie lniany pas, i przepasz się nim, ale pamiętaj, żebyś go nie wkładał do wody.
13:2 - Poszedłem więc i zgodnie z poleceniem Pana kupiłem sobie pas, którym się też przepasałem.
13:3 - Potem przemówił Pan do mnie po raz drugi:
13:4 - Weź dopiero co kupiony pas, którym jesteś przepasany, wstań, idź nad rzekę Eufrat i ukryj ten pas w rozpadlinie skalnej.
13:5 - Poszedłem więc i ukryłem pas nad Eufratem tak, jak mi nakazał Pan.
13:6 - Po upływie dłuższego czasu Pan powiedział: Wstań i idź nad Eufrat, i zabierz pas, który kazałem ci tam ukryć.
13:7 - Poszedłem więc nad Eufrat, żeby odszukać i przynieść pas z miejsca, w którym go ukryłem. Lecz okazało się, że pas zbutwiał cały i nie nadawał się już do niczego.
13:8 - Wtedy Pan tak przemówił do mnie:
13:9 - Oto, co mówi Pan: W ten sposób zniszczę całe ogromne i tak wspaniałe królestwo Judy i Jerozolimę.
13:10 - Ten lud przewrotny, który nie chce słuchać moich słów, lecz idzie za upodobaniami swego zatwardziałego serca i przyłącza się do obcych bogów, aby im służyć i cześć im oddawać, niech ten lud stanie się podobny do pasa, który niczemu już służyć nie może.
13:11 - Jak pas przylega do nerek mężczyzny, tak przywiązałem do siebie - mówi Pan - cały Dom Judy, ażeby się stał moim ludem, moją chlubą, moją chwałą i sławą. Lecz oni nie chcieli Mnie słuchać.
13:12 - Powiesz więc temu ludowi: Oto, co mówi Pan, Bóg Izraela: Każdy dzban można napełnić winem. A jeżeli oni ci odpowiedzą: Czyż nie wiemy, że każdy dzban można napełnić winem? -
13:13 - ty tak im powiesz: Oto, co mówi Pan: Ześlę pijaństwo na wszystkich mieszkańców tego kraju, na królów zasiadających na tronie Dawida, na kapłanów i proroków, i na wszystkich mieszkańców Jerozolimy.
13:14 - I roztrzaskam ich jednych o drugich, pomieszam ojców z synami - tak zawyrokował Pan. - Bez żadnych rozróżnień, bez litości, bez żadnego miłosierdzia wygubię wszystkich.
13:15 - Posłuchajcie mnie, uszu nadstawcie i przestańcie się już unosić pychą, bo oto Pan pragnie do was przemówić.
13:16 - Oddajcie chwałę Panu i Bogu waszemu! Uczyńcie to, nim jeszcze nastaną ciemności, nim jeszcze zaczną się potykać wasze stopy o mroczne a wysokie wzniesienia! Wy spodziewacie się światła, lecz On je umniejszy do mroków i zamieni z czasem w całkowitą ciemność!
13:17 - Jeżeli nie posłuchacie tego ostrzeżenia, w skrytości płakał będę nad waszą pychą, a oczy moje łzy wylewać będą, bo trzoda Pana idzie na wygnanie.
13:18 - Powiedz królowi i królowej matce: usiądźcie sobie całkiem nisko, bo spadła już wam z głów korona chwały.
13:19 - Wszystkie drogi do miast Negebu zamknięte i nikt nie zdoła już ich otworzyć. Wywiezieni są wszyscy mieszkańcy Judy, uprowadzeni wszyscy, co do jednego.
13:20 - Podnieś swe oczy, Jerozolimo, i popatrz na tych, co przybywają z północy! Gdzie jest trzoda, która ci powierzona została? Gdzież są te owce, co są twoją chwałą?
13:21 - Co powiesz, gdy cię napadną tryumfując ci, których tak przywiązałaś do siebie? Czy nie ogarną cię wielkie boleści jak niewiastę, która ma zacząć rodzić?
13:22 - Być może, pytać się będziesz: A czemuż mnie to wszystko spotkało? Z powodu twej przewrotności szaty z ciebie zdarto i zbezczeszczono twoje nagie ciało.
13:23 - Czyż jakiś Etiopczyk może zmienić swą skórę, albo lampart pręgi na swym ciele? Tak też i wy, czy możecie być dobrzy, skoroście tylko do zła przywykli?
13:24 - Rozproszą was tedy jak plewy unoszone wiatrem, co z pustyni wieje.
13:25 - Oto twój los i zapłata za bunty wszystkie. Wszystko to ode Mnie otrzymasz - Pan mówi - bo o Mnie zapomniałaś zupełnie, a zaufałaś całkowicie Kłamstwu.
13:26 - Podniosę twoje suknie aż do samej twarzy, żeby wszyscy widzieli twoje pohańbienie.
13:27 - Wszystkie twoje cudzołóstwa i lubieżne krzyki i wszystkie twoje nierządne wyczyny! Na wzgórzach i na polach twe obrzydliwości widziałem. Biada ci, Jerozolimo, nieczystości pełna. Jak długo jeszcze tak będzie?