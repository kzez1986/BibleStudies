139:1 - Dla kierującego chórem. Psalm Dawida. O Panie, Ty mnie przenikasz i znasz dobrze,
139:2 - Ty wiesz o mnie wszystko, gdy siedzę lub stoję, wszystkie moje myśli rozpoznajesz z daleka.
139:3 - Jest Ci wiadomo, kiedy chodzę i kiedy spoczywam, znane Ci są dobrze wszystkie moje drogi.
139:4 - Zanim mój język wypowie jakieś słowo, Ty, Panie, znasz je już dobrze.
139:5 - Ty mnie otaczasz ze wszystkich stron i kładziesz na mnie Twoje ręce.
139:6 - Przedziwna jest dla mnie Twa wiedza, zbyt wysoka, nie mogę jej pojąć.
139:7 - Gdzie się ukryję przed Twoim duchem, gdzie się schowam przed Twoim obliczem?
139:8 - Gdy do niebios wstąpię, jesteś tam, gdy zstępuję w zaświaty, wychodzisz mi naprzeciw.
139:9 - Gdybym mógł mieć skrzydła jutrzenki i zdołał się znaleźć na odległym morzu,
139:10 - tam też dosięgłaby mnie Twoja ręka, tam również by mnie podtrzymała Twoja prawica.
139:11 - Gdybym się domagał, by mnie ciemności okryły i światłość otoczyła mnie zamiast nocy,
139:12 - to ciemność nie byłaby dla Ciebie mroczna: noc byłaby jak dzień jasna, a ciemność byłaby jak światło.
139:13 - Ty bowiem utworzyłeś także moje wnętrze, utkałeś mnie jeszcze w łonie mojej matki.
139:14 - Dziękuję Ci, że mnie tak cudownie uczyniłeś, zaprawdę, podziwu godne są Twoje dzieła, i dobrze znasz moją duszę.
139:15 - Gdy zostałem ukształtowany w ciemnościach, cudownie utkany w ciemnościach ziemi, wszystkie moje członki były Ci już znane.
139:16 - Widziały Twoje oczy, kiedy powstawałem, wszystko było zapisane w Twej księdze. Wyznaczona była liczba dni moich, zanim pierwszy z nich mogłem przeżyć.
139:17 - Jak trudne do pojęcia są dla mnie, o Boże, Twe zamiary, jakże ogromna ich ilość!
139:18 - Gdybym chciał je zliczyć, byłoby ich jak piasku, a gdybym już dotarł do końca, ciągle bym jeszcze był z Tobą.
139:19 - Obyś raczył, o Boże, zgładzić bezbożnika! A wy, żądni krwi ludzie, idźcie precz ode mnie!
139:20 - Przeciwko Tobie się zmawiają, imienia Twego nie szanują wcale!
139:21 - Czyż mam szanować tych, co Cię nienawidzą? Jak mogę się nie brzydzić tymi, co przeciw Tobie powstają?
139:22 - Nienawidzę ich z całego serca, bo stali się także moimi wrogami!
139:23 - Przeniknij mnie, Boże, i przejrzyj moje serce, zbadaj mnie i zobacz, co myślę.
139:24 - Zobacz, czy kroczę drogą nieprawości, i skieruj mnie na Twą odwieczną drogę.