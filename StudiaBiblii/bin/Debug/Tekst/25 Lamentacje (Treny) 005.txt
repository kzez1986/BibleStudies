5:1 - Wspomnij na to, o Panie, co się u nas stało. Spojrzyj na nas z góry i zobacz hańbę naszą!
5:2 - Dziedzictwo nasze dostało się obcym, a domy nasze wzięli cudzoziemcy.
5:3 - Staliśmy się sierotami i dziećmi bez ojca i owdowiały wszystkie nasze matki.
5:4 - Płacić musimy za własną wodę do picia, i drzewo dostajemy tylko za pieniądze.
5:5 - Pędzą nas z dokuczliwym jarzmem na szyi, zmęczeni jesteśmy, lecz nie wolno nam stanąć.
5:6 - Ku Egiptowi wyciągamy ręce i do Asyrii, aby dostać chleba.
5:7 - Zgrzeszyli nasi ojcowie, których już dziś nie ma, a my ich grzechy teraz dźwigać musimy.
5:8 - Niewolnicy nad nami panują i nie ma, nikogo, kto by nas z rąk ich wyrwał.
5:9 - O chleb się staramy narażając życie, ciągle nam zagraża miecz srogi na pustyni.
5:10 - Skóra na nas jak piec rozpalona od głodu, który nam ciągle dokucza.
5:11 - Niewiasty na Syjonie hańbiono, a dziewice po miastach Judy.
5:12 - Książęta byli wieszani rękami wrogów, starszych pozbawiano czci wszelkiej.
5:13 - Młodzi musieli obracać żarna, pod ciężarem drzewa upadali chłopcy.
5:14 - Starsi trzymali się od bram daleko, młodzi zaprzestali swych zabaw.
5:15 - W naszych sercach nie ma już radości, w żałobę zmieniły się tańce.
5:16 - Wieńce nam z głów pospadały, o, biada nam, bośmy zgrzeszyli.
5:17 - Dlatego chore jest nasze serce, przyćmione są nasze oczy.
5:18 - Bo opustoszała nam góra Syjon, lisy tam teraz bezkarnie biegają.
5:19 - Ale Ty, o Panie, będziesz trwał na wieki i rządził z jednego pokolenia na drugie.
5:20 - Czemuż więc chcesz o nas na zawsze zapomnieć i zostawić nas samych do końca?
5:21 - Racz nas, Panie, ku sobie obrócić, abyśmy mogli powrócić do Ciebie! I odnów dni nasze, byśmy byli tacy, jak za dni minionych.
5:22 - Bo czyżbyś nas odtrącił na zawsze? Czy jesteś aż tak bardzo na nas zagniewany?