108:1 - Pieśń. Psalm Dawida.
108:2 - Gotowe jest moje serce, o Boże, gotowe jest moje serce, zaśpiewać Ci pragnę i zagrać! Zechciej się też obudzić, duszo moja.
108:3 - Obudźcie się, harfo i cytro, bo pragnę, by wstała poranna jutrzenka.
108:4 - Będę Cię sławił wobec narodów, o Panie, śpiewać Ci będę na chwałę wobec wszystkich ludów,
108:5 - bo wielka jest Twoja dobroć, sięga aż pod niebiosa, a wierność Twoja - aż po same obłoki.
108:6 - Wznieś się, o Boże, ponad niebiosa, niech Twoja chwała ukaże się ponad ziemią.
108:7 - Wesprzyj mnie Twoją prawicą, wysłuchaj mnie, aby byli uratowani ci, których tak miłujesz.
108:8 - W swoim świętym przybytku Bóg powiedział: Będę królował i Sychem podzielę, i dolinę Sukkot wymierzę.
108:9 - Mój jest Gilead, mój także Manasses, Efraim hełmem na mej głowie, a Juda jest moim berłem.
108:10 - Moab jest dla mnie misą do obmyć, na Edom rzucę me sandały i zatriumfuję nad ziemią Filistynów.
108:11 - Kto mnie wprowadzi do miasta warownego? Kto skieruje me kroki do Edomu?
108:12 - Czyż więc nas odrzuciłeś, o Boże? Czy nie wyjdziesz już, o Boże, z wojskami naszymi?
108:13 - Ześlij nam Twą pomoc do wojny z wrogami, bo nie na wiele zda się pomoc samych ludzi.
108:14 - Z Bogiem dokonamy rzeczy wielkich, On sam potrafi zniszczyć naszych wrogów.