9:1 - Dla kierującego chórem - na nutę pieśni: „Umrzeć za syna”. Psalm Dawida.
9:2 - Dzięki Ci chcę składać całym sercem, Panie, o wszystkich Twoich cudach opowiadać pragnę!
9:3 - Będę się cieszył i radował Tobą, na cześć imienia Twego, o Najwyższy, będę grał i śpiewał.
9:4 - Bo zostali odtrąceni wrogowie moi, upadli i znikli sprzed Twego oblicza.
9:5 - Ty bowiem przyznałeś mi rację, wziąłeś mnie w obronę i zasiadłeś na tronie jak Sędzia sprawiedliwy.
9:6 - Napomniałeś ludy, bezbożnych wygubiłeś, imię ich wymazałeś na wieczne czasy.
9:7 - Znikli wrogowie pokonani na zawsze, miasta ich wyludnione, minęła ich sława.
9:8 - A Pan na wieki panuje, każe swój tron ustawić, by sądzić.
9:9 - I sądzi sprawiedliwie cały okrąg ziemi, i ogłasza narodom wyroki, na jakie zasłużyły.
9:10 - I tak staje się Pan schronieniem dla uciśnionych, miejscem ocalenia za dni ich ucisku.
9:11 - Dlatego ufa Ci każdy, kto zna Twoje imię, bo nie opuszczasz, Panie, nikogo, kto Cię szuka.
9:12 - Śpiewajcie Panu, co mieszka na Syjonie, opowiadajcie wśród narodów o Jego dziełach,
9:13 - bo wszelką krew pomści i na ubogich wspomni, i nie będzie nieczuły na ich krzyk o pomoc.
9:14 - Zmiłuj się nade mną w moim utrapieniu, o Panie, zobacz, jak mnie gnębią ci, co mnie nienawidzą! Wyprowadź mnie poza bramy śmierci,
9:15 - bym mógł śpiewać Twoją chwałę w bramach Syjonu i radować się, boś przyszedł mi z pomocą.
9:16 - Narody zaś wpadają w pułapki, które same stawiają, w sidłach potajemnie zastawionych ugrzęzły ich nogi.
9:17 - Pan się objawił i wydał wyroki, przez dzieła rąk własnych zginął bezbożnik.
9:18 - I tak muszą zstąpić bezbożni do krainy umarłych i wszyscy poganie, co nie myślą o Bogu.
9:19 - A ubogi nie będzie zapomniany na wieki, nadzieja cierpiącego nigdy nie jest próżna.
9:20 - Powstań, o Panie, niech nie wynosi się człowiek, niech będą osądzone ludy przed Twoim obliczem.
9:21 - Napełnij ich, Panie, bojaźnią, niech narody uznają w końcu, że są tylko ludźmi.