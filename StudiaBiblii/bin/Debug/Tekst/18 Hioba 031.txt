31:1 - Zawarłem przymierze z moimi oczyma, by nigdy nie spojrzały na młodą niewiastę.
31:2 - Czy będzie mi więc dana ma cząstka u Boga i dziedzictwo u Wszechmocnego na wysokościach?
31:3 - Czy na złoczyńcę nie czeka już zguba? Czy ku zagładzie nie zmierza bezbożnik?
31:4 - Czyż On nie widzi wszystkich moich ścieżek, czy nie liczy wszystkich moich kroków?
31:5 - Czyż kiedykolwiek chodziłem drogą kłamstwa? Czy niosły mnie moje nogi ku oszustwom?
31:6 - Niechże więc weźmie mnie Bóg na wagę, a uzna z pewnością moją niewinność.
31:7 - Jeśli choć na krok zboczyłem z mej drogi, a serce poszło w ślad za oczyma, i jeśli do mych palców przylgnęła nieczystość,
31:8 - to niech ktoś inny zbiera, co zasiałem, niech wyrwą z korzeniami to, co już wyrosło.
31:9 - Jeśli me serce uwiodła kobieta, jeżelim czatował u drzwi sąsiada,
31:10 - to niech moja żona pójdzie mleć obcemu i niech się nad nią pochylają inni.
31:11 - Byłby to bowiem czyn haniebny, przestępstwo godne ukarania przez sędziów.
31:12 - Byłoby to coś na kształt ognia, co pali, pozbawiając mnie wszystkiego, cokolwiek posiadam.
31:13 - Jeżeli nie uszanowałem praw mojego sługi i popadłem w spór z moją służebnicą,
31:14 - to cóż ja zrobię, gdy stanę przed Bogiem, co Mu odpowiem, gdy badać mnie zacznie?
31:15 - Ten sam Stwórca dał mu życie w ciele matki, ten sam obydwu nas utworzył w jej łonie.
31:16 - Czy byłem nieczuły na prośby ubogich, czy pozwalałem, by oczy wdów przygasły,
31:17 - czy sam tylko chleb mój jadłem? Czy nie dzieliłem się nim z sierotą?
31:18 - On [Bóg] prowadził mnie jak ojciec od pierwszej młodości, był przy mnie od łona mej matki.
31:19 - Czy patrzyłem na nieodzianego biedaka lub na ubogiego bez żadnego okrycia?
31:20 - Czy jego biodra mi nie dziękowały, że ogrzała je wełna mych jagniąt?
31:21 - Czy moja ręka groziła sierocie, kiedy widziałem jego obrońcę w bramie?
31:22 - Jeśli tak - niech mi ramiona odpadną od barków, a ręce niech mi wyłamią ze stawów.
31:23 - Spadłoby bowiem na mnie zagniewanie Boże, nie zdołałbym się ostać przed Jego powagą.
31:24 - Czyż pokładałem moją ufność w złocie, czy mówiłem do bogactw: Nadziejo moja?
31:25 - Czy przechwalałem się kiedy majątkiem i tym, co zgromadziły moje ręce?
31:26 - Gdy patrzyłem na słońce, jasne, rozpalone, albo na księżyc płynący po niebie,
31:27 - czy uległo zaślepieniu me serce, czy posyłałem im dłonią pocałunki?
31:28 - Jeśli tak, to dopuściłem się karygodnego czynu: zaparłem się Boga Najwyższego.
31:29 - Czy choć raz się cieszyłem z nieszczęść moich wrogów? Czy wynosiłem się nad nich, bo ich zło spotkało?
31:30 - Przecież nie pozwoliłem, by mój język grzeszył i przeklinał mnie samego skazując na zgubę.
31:31 - Czy nie mówili moi współmieszkańcy, że jedzą do syta z mojego mięsa?
31:32 - Podróżny nigdy nie nocował na dworze, wędrowcom zawsze moje drzwi otwierałem.
31:33 - Czy - jak to ludzie czynią - ukrywałem przestępstwa? Czym tylko w piersiach nosił moją winę?
31:34 - Czy z obawy przed większością i dla uniknięcia pogardy milczałem i bałem się wyjść z mojego domu?
31:35 - Gdyby znalazł się ktoś, kto chciałby mnie wysłuchać! Moje ostatnie słowo: Niech Wszechmocny odpowie! A oto skarga, którą wróg napisał.
31:36 - Będę ją nosił na własnych ramionach, włożę ją sobie jak koronę na głowę.
31:37 - Z każdego kroku złożę sprawozdanie i stanę przed Nim niby jakiś książę.
31:38 - Czy żaliło się kiedyś na mnie moje pole? Czy z mego powodu łkały polne bruzdy?
31:39 - Czy spożywałem niespłacone plony, a robotnik czy płacząc wołał o zapłatę?
31:40 - Jeśli tak, niech mi się rodzą ciernie zamiast zboża, a chwasty zamiast jęczmienia! Koniec słów Hioba.