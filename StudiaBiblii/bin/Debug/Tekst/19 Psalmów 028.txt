28:1 - Psalm Dawida. Do Ciebie wołam, o Panie, Opoko moja! Nie odwracaj się więc w milczeniu ode mnie, bo jeśli zamilkniesz, ja stanę się podobny do dawno pogrzebanych.
28:2 - Wysłuchaj mego błagania, gdy do Ciebie wołam, gdy wznoszę ręce do świętego przybytku Twego.
28:3 - Nie odrzucaj mnie między złych i grzesznych, między tych, co pozdrawiają bliźnich, ale w swoich sercach noszą nienawiść.
28:4 - Odpłać im wedle ich pożądliwości i według ich niecnych czynów. Oddaj im, na co zasłużyli dziełami rąk swoich, niechaj ich uczynki do nich samych wrócą.
28:5 - Nie zważają wcale na czyny Pana ani na dzieła rąk Jego. Niech więc powali ich na ziemię i nie podniesie więcej!
28:6 - Niech będzie Pan błogosławiony za to, że usłyszał moje błagania.
28:7 - Pan jest moją siłą i tarczą, Jemu więc me serce zaufało. Wspomógł mnie, raduje się przeto me serce. Będę Mu śpiewał pieśń mojej wdzięczności.
28:8 - To Pan jest mocą swego ludu, ochroną i wybawieniem dla pomazańca.
28:9 - Wspieraj swój lud, błogosław dziedzictwo Twoje, wspomagaj go i trzymaj przy sobie na wieki.