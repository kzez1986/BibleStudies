12:1 - Efraim otacza Mnie zewsząd kłamstwami, oszustwem - Dom Izraela. [A Juda jeszcze uznaje Boga i trwa w wierności wobec Najświętszego].
12:2 - Efraim pasie się wiatrem, ciągle goni za wichrem ze wschodu, kłamstwa kładzie na kłamstwa i przemoc jedną na drugą. Z Asyrią zawiera przymierze, Egiptowi dostarcza oliwy.
12:3 - Dlatego powiedzie Pan przed sąd Izraela, ukarze Jakuba za jego złe czyny i zapłaci mu tak, jak na to zasłużył.
12:4 - Już w łonie matki oszukał swego brata, a gdy stał się dorosłym mężem, walczył z samym Bogiem.
12:5 - [Z aniołem się zmagał i zdołał go pokonać]. Płacząc żebrał Go o łaskę, spotkał Go w Betel i tam z nim rozmawiał.
12:6 - Pan, Bóg wszelkich Zastępów, Ten, któremu Bóg na imię, powiedział:
12:7 - Przy pomocy twego Boga powrócisz do domu, strzegł będziesz miłości i prawa, zawsze pokładając nadzieję w Bogu swoim.
12:8 - W rękach tego kupca jest fałszywa waga, on z upodobaniem oszukuje innych.
12:9 - Efraim powiada: Stałem się bogaty i zgromadziłem sobie bardzo wielkie dobra, z tego zaś, co zdobyłem, nic nie jest bezprawiem lub grzechem.
12:10 - Ale Ja, Pan i Bóg twój od egipskich czasów, sprawię, że znów pod namiotami żyć będziesz, tak jak za dni pierwszego spotkania.
12:11 - Przemawiam do proroków i pozwalam im mieć liczne widzenia, przez proroków także ześlę na was zagładę.
12:12 - W Gileadzie pleni się nieprawość, a teraz postępują tam zupełnie jak szaleni. Cielcom w Gilgal ofiary składają, dlatego ich ołtarze zmienią się w stos kamieni, które zwykło się gromadzić na polach.
12:13 - Jakub uszedł na pola Aramu, Izrael przez kobiety dał się wziąć w niewolę i dla jednej kobiety jest pasterzem stada.
12:14 - Przez jednego proroka wywiódł Pan Izraela z Egiptu i będzie się nim opiekował także przez proroka.
12:15 - Efraim bardzo boleśnie zranił swego Boga, dlatego za rozlew krwi będzie odpowiadał i Pan zapłaci jemu za wszystkie obelgi.