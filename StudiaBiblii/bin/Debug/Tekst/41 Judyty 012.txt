12:1 - Potem kazał ją wprowadzić do pomieszczenia, w którym znajdowała się jego srebrna zastawa stołowa. Polecił także podać jej do stołu jego wyszukane potrawy, a do picia jego wino.
12:2 - Judyta jednak powiedziała: Nie będę tego jeść, żeby nie dawać nikomu powodu do zgorszenia. Niech podadzą mi coś z tego, co ze sobą przyniosłam.
12:3 - Zapytał ją tedy Holofernes: A kiedy wyczerpią się zapasy, które przyniosłaś ze sobą, skąd weźmiemy dla ciebie podobne pożywienie? Nie ma tu u nas nikogo spośród twego ludu.
12:4 - Rzekła na to Judyta: Na życie twoje, panie mój, zanim twoja służebnica zużyje przyniesione ze sobą zapasy żywności, dokona Pan przez moje ręce tego, co postanowił.
12:5 - Potem słudzy Holofernesa zaprowadzili ją do namiotu, gdzie spała aż do północy. Kiedy zmieniały się straże poranne, wstała
12:6 - i kazała przez specjalnego posłańca powiedzieć Holofernesowi, żeby raczył jej zezwolić wyjść na modlitwę.
12:7 - Wydał wtedy Holofernes polecenie swojej straży przybocznej, żeby jej w tym nie przeszkadzano. W ten sposób spędziła trzy dni w obozie, wychodząc [z namiotu] każdej nocy do wąwozu pod Betulią, żeby się wykąpać przy źródle wewnątrz obozu.
12:8 - Zawsze po kąpieli modliła się gorąco do Pana, Boga Izraela, aby zechciał jej przyjść z pomocą i podźwignąć jej lud z poniżenia.
12:9 - Potem, znów czysta, wracała i pozostawała w namiocie aż do wieczora, kiedy to przynoszono jej coś z jej własnych zapasów do jedzenia.
12:10 - Czwartego dnia Holofernes wydał ucztę, na którą kazał wezwać tylko swoją najbliższą służbę, nikogo zaś z doradców, którzy kiedyś z nim bywali.
12:11 - Eunuchowi Bagoasowi, który zarządzał wszystkimi jego posiadłościami, wydał [Holofernes] takie polecenie: Idź i powiedz owej kobiecie hebrajskiej, która znajduje się pod twoją opieką, żeby przyszła, żeby jadła wspólnie z nami i piła.
12:12 - Byłoby to bowiem hańbą dla nas, gdybyśmy pozwolili takiej kobiecie odejść od nas, nie nacieszywszy się nią. Sama będzie sobie z nas drwiła, jeśli jej tu nie sprowadzimy.
12:13 - Odszedł tedy Bagoas od Holofernesa, przyszedł do Judyty i powiedział jej: Racz, piękna pani, udać się niezwłocznie do mojego pana. Zajmiesz miejsce honorowe naprzeciw niego, będziesz z nami pić wino, radując się tak, jak kobiety asyryjskie, które służą w pałacu Nabuchodonozora.
12:14 - Odpowiedziała mu na to Judyta: Kimże ja jestem, żebym miała odwagę sprzeciwić się mojemu panu? Oczywiście, że pragnę natychmiast uczynić wszystko, czego on sobie życzy. Będzie mi to sprawiać radość do ostatniego dnia mojego życia.
12:15 - Potem wstała, włożyła na siebie swoją najcenniejszą suknię i najpiękniejsze ozdoby. Jej służebnica pobiegła nieco wcześniej i rozłożyła dla niej naprzeciw Holofernesa dywan, który jej dał Bagoas. Na tym dywanie właśnie spożywała codzienne posiłki.
12:16 - Weszła więc Judyta i zajęła swoje miejsce. Na jej widok Holofernes odczuł niezwykłe podniecenie. Zapłonął do niej wielką żądzą i szukał chwili, by znaleźć się z nią na osobności. Od dnia, kiedy ujrzał ją po raz pierwszy, czekał niecierpliwie na okazję, żeby ją uwieść.
12:17 - Kiedy zachęcał ją, żeby piła i czuła się wśród nich dobrze,
12:18 - Judyta odpowiedziała: Napiję się bardzo chętnie, panie mój, bo nigdy w życiu jeszcze nie spotkał mnie zaszczyt tak wielki jak dnia dzisiejszego.
12:19 - Jadła więc i piła na oczach Holofernesa to wszystko, co przygotowała jej służebnica,
12:20 - Holofernesa zaś radował jej widok coraz bardziej. Pił też dużo wina; jeszcze dotąd w swoim życiu nie wypił tyle wina w ciągu jednego dnia.