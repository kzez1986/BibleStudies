18:1 - Mówił im też za pomocą przypowieści, że ciągle należy się modlić i nie ustawać.
18:2 - Sędzia pewien [- mówił -] był w jednym mieście; nie lękał się Boga i wcale nie zważał na ludzi.
18:3 - I żyła w tym mieście również pewna wdowa. Przychodziła do niego i mówiła: Weź mnie w obronę przed moim przeciwnikiem.
18:4 - Przez długi czas jednak nie chciał. W końcu powiedział sobie: Chociaż nie boję się Boga i nie zważam na ludzi,
18:5 - to jednak, ponieważ tak mnie ta wdowa nachodzi, będę jej bronił. Bo wreszcie przyjdzie jeszcze i spoliczkuje mnie.
18:6 - Pan zaś rzekł: Rozważcie dobrze, co powiedział ów niesprawiedliwy sędzia.
18:7 - Czyż wobec tego Bóg nie weźmie w obronę swoich wybranych, gdy wołają doń we dnie i w nocy, i czy będzie odkładał ich sprawę?
18:8 - Zapewniam was, że zaraz weźmie ich w obronę. Lecz czy Syn Człowieczy, przychodząc, znajdzie jeszcze na ziemi wiarę?
18:9 - Tym zaś, którzy byli zadufani w sobie i pogardzali innymi, powiedział taką oto przypowieść:
18:10 - Dwaj ludzie weszli do świątyni, żeby się modlić: jeden faryzeusz, a drugi celnik.
18:11 - Faryzeusz, stojąc, tak się modlił w duszy: Boże, dziękuję Ci, że nie jestem jak inni ludzie: jak złodzieje, nieuczciwi, cudzołożnicy, jak na przykład ten celnik.
18:12 - Poszczę dwa razy w tygodniu, oddaję dziesięcinę ze wszystkiego, co mam.
18:13 - A celnik, stojąc z daleka, nie śmiał nawet oczu podnieść w górę; bił się tylko w piersi i mówił: Boże, bądź miłościw mnie grzesznemu.
18:14 - Mówię wam, ten odszedł do domu usprawiedliwiony, nie tamten. Bo każdy, kto się wywyższa, będzie poniżony, a kto się poniża, będzie wywyższony.
18:15 - Przynoszono także do Niego niemowlęta, żeby się ich [choć] dotknął, lecz uczniowie, widząc to, zabraniali im.
18:16 - Ale Jezus przywołał je do siebie i powiedział: Pozwólcie dzieciom przychodzić do Mnie, nie zabraniajcie im. Takich jest bowiem królestwo Boże.
18:17 - Zaprawdę mówię wam: Jeśli ktoś nie przyjmie królestwa Bożego jak dziecko, to nie wejdzie do niego.
18:18 - I oto zapytał Go pewien dostojnik: Nauczycielu dobry, co mam czynić, żeby osiągnąć życie wieczne?
18:19 - A Jezus powiedział do niego: Dlaczego nazywasz Mnie dobrym? Nikt nie jest dobry, prócz jednego Boga.
18:20 - Znasz przecież przykazania: Nie cudzołóż, nie zabijaj, nie kradnij, nie dawaj fałszywego świadectwa, czcij ojca swego i matkę.
18:21 - A on odpowiedział: Przestrzegałem tego wszystkiego od samej młodości.
18:22 - Usłyszawszy to Jezus powiedział: Jednego jeszcze ci brak. Sprzedaj wszystko, co masz, i rozdaj [pieniądze] ubogim. A będziesz miał skarb w niebie. Potem przyjdź i chodź za Mną.
18:23 - Lecz on, gdy to usłyszał, zasmucił się, bo był bardzo bogaty.
18:24 - Wtedy Jezus, widząc [jego smutek], powiedział: Jakże trudno będzie wejść do królestwa Bożego tym, którzy mają pieniądze.
18:25 - Łatwiej jest wielbłądowi przejść przez ucho igielne, niż bogaczowi wejść do królestwa Bożego.
18:26 - A ci, którzy słuchali tych słów, mówili: Czy wobec tego w ogóle może się ktoś zbawić?
18:27 - A On rzekł im: To, co niemożliwe dla ludzi, jest możliwe u Boga.
18:28 - Piotr zaś powiedział: Oto my opuściliśmy wszystko i poszliśmy za Tobą.
18:29 - Lecz On na to: Zaprawdę mówię wam, iż nie ma takiego, który opuściwszy dla królestwa Bożego swój dom albo żonę, braci, rodziców lub dzieci,
18:30 - nie otrzymałby o wiele więcej już na tym świecie i życia wiecznego w przyszłości.
18:31 - Wziąwszy ze sobą Dwunastu powiedział do nich Jezus: Oto idziemy do Jerozolimy. Wypełni się wszystko, co napisali prorocy o Synu Człowieczym.
18:32 - Będzie wydany poganom, będą zeń drwić, znieważą Go i oplują.
18:33 - A po ubiczowaniu zabiją Go, lecz On zmartwychwstanie dnia trzeciego.
18:34 - Ale oni nic z tego nie rozumieli. Zakryte były przed nimi te słowa. Nie pojęli tego, co im mówił.
18:35 - A kiedy już przybliżał się do Jerycha, [zobaczył, jak] jakiś niewidomy siedział przy drodze i żebrał.
18:36 - Ten, gdy usłyszał, że obok przechodzi tłum, zapytał, co to jest.
18:37 - Powiedziano mu, że to Jezus z Nazaretu przechodzi.
18:38 - Wówczas on zawołał: Jezusie, Synu Dawida, ulituj się nade mną!
18:39 - A ci, którzy szli na przedzie, upominali go, żeby zamilkł. Lecz on jeszcze głośniej wołał: Synu Dawida, ulituj się nade mną!
18:40 - Zatrzymał się tedy Jezus i kazał go przywołać do siebie. Kiedy zaś był już blisko, zapytał go mówiąc:
18:41 - Co chcesz, żebym ci uczynił? Odpowiedział: Panie, żebym przejrzał.
18:42 - A Jezus powiedział mu: Przejrzyj, uzdrowiła cię twoja wiara.
18:43 - I natychmiast przejrzał i ruszył za Nim, wychwalając Boga. A wszystek lud, widząc to, oddawał chwałę Bogu.