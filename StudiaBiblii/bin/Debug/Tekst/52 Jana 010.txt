10:1 - Zaprawdę, zaprawdę mówię wam: Jeśli ktoś nie wchodzi do owczarni przez bramę, ale wdziera się inną drogą, jest złodziejem i rozbójnikiem.
10:2 - Lecz ten, kto wchodzi przez bramę, jest pasterzem owiec.
10:3 - Stróż otwiera mu drzwi, a owce słuchają jego głosu. On zaś woła je po imieniu i wyprowadza [z owczarni].
10:4 - Kiedy zaś wyprowadzi już wszystkie, idzie przed nimi, a owce śpieszą za nim, ponieważ znają jego głos.
10:5 - Nigdy natomiast nie pójdą za obcym, przeciwnie, będą odeń uciekać, bo nie znają głosu obcych.
10:6 - Mówił im to Jezus jako przypowieść. Ale oni nie zrozumieli tego, co do nich mówił.
10:7 - Dlatego dodał Jezus: Zaprawdę, zaprawdę mówię wam: Ja jestem bramą, która prowadzi do owiec.
10:8 - Wszyscy, którzy tu weszli przede Mną, są złodziejami i rozbójnikami, i dlatego owce ich nie posłuchały.
10:9 - Ja jestem bramą. Jeśli ktoś wejdzie przeze Mnie, będzie zbawiony: wejdzie i wyjdzie, i znajdzie pożywienie.
10:10 - Złodziej zaś przychodzi tylko po to, by kraść, zabijać i niszczyć. A Ja przyszedłem po to, aby owce miały życie i by miały je w obfitości.
10:11 - Ja jestem Dobrym Pasterzem. Dobry Pasterz oddaje swoje życie za owce.
10:12 - A najemnik, ten, który nie jest pasterzem i do którego nie należą owce, gdy zobaczy zbliżającego się wilka, opuszcza owce i ucieka, a wilk je porywa i rozprasza.
10:13 - Robi tak dlatego, że jest najemnikiem i nie zależy mu na owcach.
10:14 - Ja jestem Dobrym Pasterzem; znam moje owce i one Mnie znają,
10:15 - podobnie jak Mnie zna Ojciec, a Ja znam Ojca. Życie moje oddaję za owce.
10:16 - Lecz mam także owce inne, nie znajdujące się w tej owczarni. I te muszę sprowadzić ku sobie, by słuchały mojego głosu i by nastała jedna owczarnia i jeden pasterz.
10:17 - Ojciec zaś miłuje Mnie dlatego, że Ja oddaję swoje życie, aby je później znów odzyskać.
10:18 - Nikt Mi go nie zabiera, lecz Ja sam dobrowolnie je oddaję, gdyż jest w mej mocy oddać je i potem znów odzyskać. Taki bowiem nakaz otrzymałem od mego Ojca.
10:19 - Znów tedy doszło do rozdwojenia między Żydami, właśnie z powodu tych słów.
10:20 - Wielu spośród nich zaczęło mówić: Zły duch Go opętał i odchodzi od zmysłów. Czemu Go jeszcze słuchacie?
10:21 - Na to inni mówili: Opętany tak nie może mówić! Czyż zły duch może przywracać wzrok niewidomym?
10:22 - A w Jerozolimie obchodzono wtedy uroczystość Poświęcenia Świątyni. Była zima.
10:23 - Jezus przechadzał się wewnątrz świątyni w portyku Salomona.
10:24 - Zebrali się tedy wokół Niego Żydzi i zapytali Go: Jak długo jeszcze będziesz nas utrzymywał w niepewności? Jeżeli jesteś Mesjaszem, powiedz nam to otwarcie.
10:25 - Odpowiedział im Jezus: Już wam to powiedziałem, ale wy nie wierzycie. Dzieła, których dokonuję w imię Ojca mego, świadczą o Mnie.
10:26 - Wy Mi jednak nie wierzycie, bo nie należycie do moich owiec.
10:27 - Moje owce słuchają mojego głosu. Ja je znam i one idą za Mną.
10:28 - Ja daję im życie wieczne; dlatego nigdy nie zginą i nikt nie wyrwie ich z mojej ręki.
10:29 - Ojciec mój, Ten, który Mi je dał, większy jest od wszystkich. Nikt też nie może ich wyrwać z ręki mego Ojca.
10:30 - Ja zaś i Ojciec stanowimy jedno.
10:31 - Wtedy Żydzi znów chwycili za kamienie, aby Go ukamienować.
10:32 - A Jezus rzekł do nich: Dokonałem wobec was wielu dobrych czynów mocą pochodzącą od Ojca. Za któryż z tych czynów chcecie Mnie ukamienować?
10:33 - Odpowiedzieli Mu Żydzi: Nie chcemy Cię kamienować za żaden dobry czyn, lecz za bluźnierstwo; za to, że będąc człowiekiem, uważasz się za Boga.
10:34 - Zapytał ich tedy Jezus: A czyż w waszym Piśmie nie znajdują się słowa: Powiedziałem: bogami jesteście?
10:35 - Jeżeli więc Pismo nazywa bogami tych, do których zostało skierowane słowo Boże - a przecież słów Pisma nie można podważać -
10:36 - to dlaczego mówicie, że bluźni Ten, który powiedział: Jestem Synem Bożym, skoro został On poświęcony i posłany przez Ojca?
10:37 - Jeżeli nie dokonuję dzieł mego Ojca, to Mi nie wierzcie.
10:38 - Jeżeli jednak wypełniam dzieła Ojca, to choćbyście nie wierzyli Mnie, powinniście wierzyć moim dziełom, żebyście mogli poznać i zrozumieć, że Ojciec jest we Mnie, a Ja w Ojcu.
10:39 - Znów usiłowali Go pojmać, lecz On uszedł z ich rąk.
10:40 - Ponownie udał się poza Jordan, na miejsce, gdzie Jan udzielał kiedyś chrztu, i tam pozostał przez jakiś czas.
10:41 - Wielu przybywało do Niego, mówiąc, że Jan nie uczynił co prawda żadnego znaku, ale że było prawdą wszystko, co Jan o Nim powiedział:
10:42 - Wielu też uwierzyło tam w Niego.