15:1 - Antioch, syn króla Demetriusza, przysłał z wysp list do Szymona, kapłana i przełożonego żydowskiego, i do całego ludu.
15:2 - A oto treść tego listu: Król Antioch pozdrawia Szymona, arcykapłana i przywódcę ludu, oraz cały lud żydowski.
15:3 - Ponieważ kilku przestępców przejęło władzę nad całym królestwem naszych ojców, postanowiłem objąć rządy w królestwie i przywrócić dawny porządek. Zebrałem wielu wojowników, przygotowałem liczne okręty wojenne
15:4 - i zamierzam wejść na ląd mojego królestwa i wymierzyć karę tym wszystkim, którzy tak spustoszyli nasz kraj i wyludnili tyle miast w moim królestwie.
15:5 - Potwierdzam darowanie ci podatków, których ściągania zrzekli się inni królowie, moi poprzednicy. Nie będziesz też musiał składać żadnych innych danin, z których zostałeś zwolniony.
15:6 - Zezwalam ci ponadto bić własną monetę w twoim kraju.
15:7 - Jerozolima i świątynia niech będą miejscami wolnymi. Możesz zatrzymać wszelką broń, którą już sobie zgromadziłeś, nadto wszystkie warownie, które kazałeś zbudować i które znajdują się w twoich rękach.
15:8 - Wszystkie zadłużenia wobec skarbca królewskiego oraz to, co miałbyś w przyszłości odprowadzić do niego, umarzam raz na zawsze.
15:9 - Gdy tylko obejmiemy władzę, ciebie samego, twój naród i świątynię wyróżnimy wysokimi godnościami, tak że sława o was będzie się rozchodzić po całym świecie.
15:10 - W roku sto siedemdziesiątym czwartym dotarł Antioch do kraju swoich ojców. Wszystkie oddziały wojskowe przyłączyły się do niego; przy Tryfonie pozostały tylko ich resztki.
15:11 - Kiedy Antioch ruszył w pościg za Tryfonem, ten schronił się w Dor nad morzem.
15:12 - Widział, że nadeszły dla niego złe dni, bo opuściły go wszystkie jego oddziały.
15:13 - Tymczasem Antioch, mając za sobą sto dwadzieścia tysięcy wojowników pieszych oraz osiem tysięcy jeźdźców, rozpoczął oblężenie Dor.
15:14 - Otoczył miasto ze wszystkich stron, a okrętom rozkazał nacierać od strony morza. W ten sposób ściskano miasto i od morza, i od lądu, tak iż nikt nie mógł dostać się do środka ani stamtąd wydostać.
15:15 - W tym czasie Numeniusz i jego towarzysze powrócili z Rzymu. Przywieźli ze sobą listy do różnych królów i państw. Oto treść tych listów:
15:16 - Konsul rzymski Lucjusz pozdrawia króla Ptolemeusza.
15:17 - Wysłannicy żydowscy, nasi przyjaciele i sprzymierzeńcy, przybyli do nas, aby odnowić zawarte z nami już dawno temu przymierze i układ przyjaźni. Przysłał ich do nas arcykapłan Szymon i cały naród żydowski.
15:18 - Przynieśli nam tarczę ze złota wagi tysiąca min.
15:19 - Poleciliśmy tedy na piśmie poszczególnym królom i państwom nie występować nigdzie przeciwko Żydom, nie wszczynać żadnych wojen przeciwko ich miastom oraz całemu ich krajowi i nie udzielać żadnej pomocy ich wrogom.
15:20 - Zgodziliśmy się również przyjąć od nich [złotą] tarczę.
15:21 - Jeżeli więc jacyś przestępcy zbiegną z ich kraju do was, zechciejcie ich wydać arcykapłanowi Szymonowi, żeby mógł ich ukarać zgodnie z prawem żydowskim.
15:22 - W podobny sposób pisał Lucjusz do królów: Demetriusza, Attalosa, Ariaratesa, Arsakesa
15:23 - oraz do krajów: Sampsame, Sparty, Delos, Mindos, Sykionu, Karii, Samos, Pamfilii, Licji, Halikarnasu, Rodos, Faselis, Kos, Side, Arados, Gortyny, Knidos, Cypru, Cyreny.
15:24 - Odpisy tych listów posłali Rzymianie arcykapłanowi Szymonowi.
15:25 - Król Antioch rozbił swój obóz na przedmieściu Dor. Swoim oddziałom kazał nieprzerwanie nękać miasto, ustawił również machiny oblężnicze i trzymał Tryfona w całkowitym zamknięciu, tak że nikt nie mógł dostać się do miasta ani z niego wydostać.
15:26 - Dla wsparcia króla Szymon posłał mu dwa tysiące doświadczonych wojowników, a nadto niemało srebra, złota oraz wyposażenia wojennego.
15:27 - Lecz król nie chciał tego przyjąć. W ogóle zerwał z nim i odwołał to wszystko, co przedtem mu przyrzekł w obopólnym układzie.
15:28 - Poza tym przysłał jednego ze swoich przyjaciół imieniem Atenobiusz i kazał mu powiedzieć tak: Zajęliście Jafę, Gezer i twierdzę jerozolimską, a wszystko to należy do mojego królestwa.
15:29 - Spustoszyliście te wszystkie ziemie, wyrządziliście wielkie szkody w całym kraju, zagarnęliście bezprawnie wiele miejscowości w moim państwie.
15:30 - Musicie teraz oddać z powrotem te miasta, które zabraliście kiedyś. Będziecie musieli znów płacić podatek od tych miejscowości, które zajęliście poza granicami Judei.
15:31 - Jeżeli wolicie, możecie wypłacić za nie pięćset talentów srebra, a jako wynagrodzenie za wyrządzone przez was szkody i jako podatek obciążający poszczególne miasta - drugie pięćset talentów. Jeżeli tego nie zrobicie, wypowiem wam wojnę.
15:32 - Przybył więc Atenobiusz, przyjaciel królewski, do Jerozolimy. Kiedy zobaczył przepych domu Szymona, szafy ze złotymi i srebrnymi naczyniami, a także bardzo liczną służbę, był ogromnie zdziwiony. Potem powtórzył Szymonowi słowa króla.
15:33 - Ale Szymon odpowiedział natychmiast: Nie zajęliśmy obcego kraju i nie przywłaszczyliśmy sobie niczego, co by kiedyś nie należało do nas. Odzyskaliśmy tylko dziedzictwo naszych ojców, zabrane nam kiedyś bezprawnie i tylko na jakiś czas przez naszych wrogów.
15:34 - Gdy nadarzyła się więc okazja do odzyskania tego, cośmy odziedziczyli po naszych ojcach, uczyniliśmy to.
15:35 - Jeśli zaś chodzi o Jafę i Gezer, których zwrotu się domagasz, to musicie pamiętać, że miasta te wyrządziły mojemu narodowi i krajowi wielkie krzywdy. Wypłacimy ci jednak za te miasta sto talentów.
15:36 - Atenobiusz nic na to nie odpowiedział, tylko pełen oburzenia wrócił do króla. Powtórzył mu słowa Szymona, opowiedział o przepychu jego domu i o wszystkim, co tam widział. Wtedy król rozgniewał się bardzo.
15:37 - A kiedy Tryfon odpłynął okrętem do Ortozji,
15:38 - król mianował Kendebajosa dowódcą obszarów nadmorskich, przydzielając mu oddziały piesze i konnicę.
15:39 - Polecił mu także rozbić obóz przy granicy Judei, odbudować miasto Kedron i zaopatrzyć je w mocne bramy. Kazał mu także rozpocząć wojnę z Żydami, a sam ruszył w pościg za Tryfonem.
15:40 - Przybył więc Kendebajos do Jamnii i zaczął nękać naród żydowski: wpadał na ziemię judzką, brał mieszkańców do niewoli i mordował.
15:41 - Odbudował Kedron i obsadził go konnicą oraz oddziałami piechoty. Miały one robić - zgodnie z rozkazami króla - wypady na ziemie Judei i pilnować jej dróg.