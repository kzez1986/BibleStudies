3:1 - Tymczasem Pan, Bóg Zastępów pozbawia Jerozolimę i Judę wszelkich zapasów: (zapasów chleba i wody);
3:2 - a także mężów coś znaczących, sędziów, proroków, wróżbitów i starszych,
3:3 - przywódców wojskowych, wysoko urodzonych, doradców, czarowników i zaklinaczy.
3:4 - Książętami im ustanowię niedojrzałych chłopców, będą nimi rządzić zwyczajne wyrostki.
3:5 - Ludzie gnębić się będą nawzajem, sąsiedzi między sąsiadami. Mali chłopcy będą atakować starców, prostacy rzucać się będą na urodzonych wysoko.
3:6 - W końcu chwyci człowiek własnego brata w ich własnym rodzinnym domu i powie: Ty płaszcz posiadasz, zostań więc naszym wodzem, weź w swoje ręce całą tę ruinę.
3:7 - Ale on odpowie w dniu owym: Ja nie jestem lekarzem i nie mam u siebie ni chleba, ni płaszcza; nie czyńcie mnie więc wcale przywódcą narodu.
3:8 - I tak Jerozolima popadła w ruinę, upadła cała ziemia judzka, bo ich słowa i czyny sprzeciwiały się Panu i ubliżały Jego chwale.
3:9 - Świadczyły przeciw nim ich rozdarte usta i mówili o swoich grzechach jakby Sodomici. Na swoje nieszczęście z niczym się nie kryli i tak sami sobie szykowali zgubę.
3:10 - Powiedzcie więc: Szczęśliwy jest człowiek prawy, taki żył będzie z owoców dzieł swoich.
3:11 - Biada zaś grzesznikowi, nad którym zło ciąży, gdyż stanie mu się dokładnie według dzieł rąk jego.
3:12 - Ach, mój ludu, uciska cię ten wyrostek, i zawładnęły tobą zwyczajne niewiasty. Ach, mój ludu, gubią cię twoi przywódcy i niszczą drogę, którą pragniesz kroczyć.
3:13 - Pan powstał wyraźnie na swoim tronie, powstał, aby swój lud osądzać.
3:14 - Wprowadza Pan na rozprawę starszych i swego ludu książęta. To wy niszczycie winnice i macie w waszych domach to, coście zabrali ubogim.
3:15 - A jakimż to prawem tak miażdżycie mój naród, i macie odwagę uciskać ubogich? Oto wyrocznia Pana, Boga Zastępów.
3:16 - Rzekł Pan: Przez zarozumiałość córek Syjonu, dlatego, że noszą głowy wysoko i kuszą oczyma, a chodząc, nieustannie się przeciągają i podzwaniają brzękadłami stóp swoich.
3:17 - Sprawi Pan przeto, że wyłysieją córki Syjonu i zaczną świecić nagością.
3:18 - I zabierze im Pan, w dniu owym, wszystkie ozdoby: brzękadełka u stóp umocowane, małe słoneczka i księżyce,
3:19 - kolczyki i bransolety, welony,
3:20 - nakrycia głowy, łańcuszki zawieszone na nogach, wstążki, flaszeczki z wonnościami i amulety,
3:21 - pierścienie noszone na palcach i ozdoby w nosie,
3:22 - drogie suknie, narzuty, szale i torebki;
3:23 - a także zwierciadła, kosztowne zasłony na twarze, zawoje, turbany.
3:24 - I ześle im, zamiast wonności - zaduch, powróz - zamiast przepaski, łysinę - zamiast pukli włosów, wór pokutny - zamiast pięknej szaty a zamiast urody - wstyd gorzko palący.
3:25 - Ludzie twoi polegną okrutnie od miecza, a młodzi wojownicy - wszyscy padną w boju.
3:26 - Bramy Syjonu płakać będą i boleć, spustoszona przez wszystkich usiądziesz na ziemi.