77:1 - Dla kierującego chórem, według Jedutuna. Psalm Asafa.
77:2 - Głos mój wznoszę do Boga i wołam, będę wołał tak długo, aż Bóg mnie wysłucha.
77:3 - Za dni mego ucisku poszukuję Pana, przez noc całą nieustannie wyciągam ręce, ale nikt nie chce pocieszyć mej duszy.
77:4 - Wzdycham, gdy pomyślę o Bogu, gdy zaczynam się zastanawiać, duch mój całkiem słabnie.
77:5 - Nie pozwalasz mi już zasnąć, jestem niepokoju pełen i nie mogę mówić.
77:6 - Rozmyślam często o dniach, które przeszły, chcę wrócić myślą do lat, które minęły.
77:7 - Błąka się nocami me serce, roztrząsam wszystko i w myśli badam.
77:8 - Czy będę już na zawsze odrzucony przez Pana? Czy już nigdy więcej nie okaże mi łaski?
77:9 - Czy Jego dobroć już się wyczerpała? Czy nie spełnią się już nigdy Jego obietnice?
77:10 - Czy Bóg zapomniał o swej łaskawości? Czy Jego gniew wziął nad zmiłowaniem górę?
77:11 - Powiedziałem więc: To mnie zwłaszcza boli, że się odwróciła ode mnie Najwyższego prawica.
77:12 - A ja ciągle rozmyślam o dziełach Pana, o Twych dawnych cudach zawsze chcę pamiętać.
77:13 - Zastanawiam się nad Twoimi dziełami i rozważam wszystkie Twoje czyny.
77:14 - O Boże, jakże święte są Twoje drogi! Gdzież jest bóg, który byłby równy naszemu Bogu?
77:15 - Tylko Ty jesteś Bogiem, który czyni cuda, Tyś swoją moc okazał narodom.
77:16 - Swą potężną prawicą wyzwoliłeś swój naród, synów Jakuba i Józefa.
77:17 - Widziały Cię kiedyś wód bezmiary, o Boże, ujrzały Cię wody i poruszyły się wszystkie, głębiny morskie zadrżały.
77:18 - Chmury wylały swe wody, obłoki przemówiły grzmotami i wyleciały z nich Twoje strzały.
77:19 - Dudniąc toczyły się Twe grzmoty, błyskawice oświetlały ziemię, chwiała się drżąc cała ziemia.
77:20 - Twoja droga wiodła poprzez morze, Twoje ścieżki - poprzez wzburzone fale i nikt jeszcze Twoich śladów nie widział.
77:21 - Prowadziłeś Twój lud niczym stado rękami Mojżesza i Aarona.