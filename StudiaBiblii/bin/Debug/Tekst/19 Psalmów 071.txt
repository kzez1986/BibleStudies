71:1 - O Panie, u Ciebie szukam schronienia, nie dopuść, bym kiedykolwiek był pohańbiony.
71:2 - Ocal mnie i uratuj w sprawiedliwości Twojej, nakłoń ku mnie ucha i wspomóż mnie!
71:3 - Bądź dla mnie skałą bezpieczną, na którą zawsze będę mógł uciec. Ty przecież przyobiecałeś mi pomoc, bo jesteś skałą i twierdzą moją.
71:4 - O Boże, wyrwij mnie z rąk złoczyńcy, chroń mnie przed pięścią oprawcy i ciemiężyciela!
71:5 - O Panie i Boże mój, Ty jesteś ucieczką moją i całą nadzieją od młodości mojej.
71:6 - Od łona matki na Tobie polegam, Tyś moim obrońcą od dnia narodzin i Ciebie zawszę będę wysławiał.
71:7 - Dla wielu jestem godzien podziwu, lecz to Ty jesteś moim niezawodnym schronieniem.
71:8 - Moje usta pełne są Twojej chwały, wysławiam Cię przez wszystkie dni moje.
71:9 - Nie odrzucaj mnie, kiedy się już zestarzeję, nie opuszczaj mnie, gdy z sił już opadnę.
71:10 - Bo moi wrogowie wciąż źle o mnie mówią, a czyhający na me życie wspólnie się naradzają.
71:11 - Mówią między sobą: Bóg go już opuścił, rzućcie się więc na niego i pochwyćcie go. Nie będzie nikogo, kto by go ratował.
71:12 - Nie oddalaj się więc, Boże, ode mnie, Boże mój, pośpiesz mi na pomoc!
71:13 - Wszyscy, którzy mnie zwalczają, niech będą pohańbieni i niech zginą! Niech ich ogarnie wstyd i hańba, bo mojego nieszczęścia szukają.
71:14 - Ja Tobie nigdy nie przestanę ufać i jeszcze bardziej będę Ciebie chwalił.
71:15 - Moje usta sławić będą Twoją sprawiedliwość, przez cały dzień głosić będę Twe zbawcze dzieła, których nie jestem w stanie policzyć.
71:16 - Przyjdę do przybytku Boga i Pana sławiąc wielkie i sprawiedliwe dzieła Twoje.
71:17 - Ty mnie pouczasz, o Boże, od młodości mojej, a ja nie ustaję w mówieniu o Twych cudach.
71:18 - A kiedy zestarzeję się i będę siwy, nie opuszczaj mnie i wtedy, o Boże, bym o mocy Twojego ramienia mógł opowiadać pokoleniom przyszłym i o Twojej potędze - tym, co po nas przyjdą,
71:19 - A także, Boże mój, o Twojej sprawiedliwości, która jest większa niż wszystko inne. Jakże wielkich dzieł dokonałeś, Boże! Boże mój, któż jest Tobie równy?
71:20 - Doświadczyłeś mnie po wielekroć srogim utrapieniem, lecz przywrócisz mi znów pełnię życia, wydobędziesz mnie z głębokości ziemi!
71:21 - Spraw, by mnie znów szanowano, i zacznij od nowa mnie pocieszać.
71:22 - Będę Cię za to wielbił na harfie, będę wysławiał Twą wierność. Boże mój, Święty Izraela, pragnę Ci grać na harfie.
71:23 - I rozradują się moje usta, Tobie będę grał i śpiewał. Dusza ma, którą ocaliłeś, Ciebie wychwalać będzie.
71:24 - Język mój dzień cały będzie sławił Twoją prawość, a wszyscy szukający mej zguby okryją się wstydem i hańbą.