10:1 - W Samarii żyło siedemdziesięciu potomków Achaba. Jehu napisał list i wysłał go do Samarii do przełożonych miasta, do starszyzny i do opiekunów dzieci Achaba.
10:2 - Pisał w tym liście tak: Gdy list ten dotrze do was, będą przy was synowie waszego pana, będziecie posiadać rydwany i konie, miasto dobrze obwarowane i oddziały wojskowe.
10:3 - Otóż zastanówcie się, który z synów waszego pana jest najlepszy i którego z nich, jako najbardziej odpowiedniego, wypadałoby [wybrać na króla] i tego wprowadźcie na tron jego ojca, i zawsze stawajcie do walki w obronie domu waszego pana.
10:4 - A oni bardzo się przerazili i zaczęli mówić między sobą: Przecież aż dwaj królowie nie zdołali mu się oprzeć, jakże więc my będziemy mogli sobie z nim poradzić?
10:5 - [Zebrali się tedy] w pałacu królewskim zarządca miasta, starszyzna oraz wychowawcy [synów królewskich] i przekazali królowi Jehu takie oświadczenie: Jesteśmy twoimi sługami i uczynimy wszystko, co tylko rozkażesz. Nie zamierzamy sobie ustanawiać żadnego króla. Czyń, co uważasz za właściwe.
10:6 - Wówczas Jehu napisał do nich drugi list, w którym donosił: Jeżeli jesteście ze mną, jeżeli chcecie mnie słuchać, to przyjdźcie do mnie jutro o tej samej porze do Jizreel, przynosząc ze sobą głowy wszystkich męskich potomków waszego pana. A było w tym czasie siedemdziesięciu potomków królewskich, którzy przebywali u najznakomitszych mieszkańców miasta i byli przez nich wychowywani.
10:7 - Kiedy otrzymali ów list [od Jehu], wymordowali tych siedemdziesięciu potomków królewskich, a potem, włożywszy ich głowy w kosze, posłali je do Jizreel, gdzie przebywał Jehu.
10:8 - Kiedy posłaniec przyszedł z wiadomością, że przyniesiono głowy potomków królewskich, [Jehu] powiedział: Ułóżcie je w dwóch stosach przed samą bramą miejską i niech tam zostaną aż do rana.
10:9 - Rano zaś on sam wyszedł, pokazał się całemu ludowi i powiedział: Wy jesteście bez winy. To ja uknułem spisek przeciwko mojemu panu i zabiłem go. Ale kto zabijał tych wszystkich?
10:10 - Pamiętajcie, że żadne słowo nie spadło niespełnione na ziemię; musi się sprawdzić wszystko, co Jahwe powiedział o rodzie Achaba. Jahwe sprawi, że spełni się każde słowo, które wypowiedział przez usta sługi swego Eliasza.
10:11 - I pozabijał Jehu w Jizreel wszystkich, którzy jeszcze pozostali z rodu Achaba, i wszystkich możnych tego rodu, krewnych i kapłanów, tak że nikt z nich nie pozostał przy życiu.
10:12 - Potem Jehu wstał i udał się do Samarii. Po drodze wstąpił do Szałasów Pasterskich.
10:13 - Spotkawszy tam braci Ochozjasza, króla judzkiego, zapytał: Kim jesteście? A oni odpowiedzieli: Jesteśmy braćmi Ochozjasza, króla judzkiego. Przyszliśmy tu, aby pokłonić się synom króla i synom królowej matki.
10:14 - Wtedy Jehu rozkazał: Bierzcie ich żywcem. Pochwycono ich wtedy, po czym zgładzono koło cysterny Szałasów. Razem zginęło ich tam czterdziestu dwóch. Ani jednemu nie darował Jehu życia.
10:15 - Odszedłszy stamtąd, spotkał Jehu Jonadaba, syna Rekaba. Gdy był już blisko niego, idąc mu naprzeciw, pozdrowił go i zapytał: Czy jesteś szczery wobec mnie tak jak ja wobec ciebie? Jonadab odpowiedział: Tak, jestem! Powiedział mu wtedy Jehu: Jeżeli tak, to podaj mi rękę. Podał mu rękę, a Jehu wziął go na swój rydwan,
10:16 - mówiąc: Chodź ze mną, a zobaczysz moją gorliwość o sprawy Jahwe. I jechał [Jonadab] razem z nim na jego rydwanie.
10:17 - Kiedy przybyli do Samarii, Jehu kazał wytropić tych wszystkich z rodu Achaba, którzy jeszcze pozostali przy życiu w Samarii, i zgładził ich zgodnie z tym, co Jahwe przepowiedział Eliaszowi.
10:18 - Potem zgromadził Jehu cały lud i przemówił tak: Achab nie okazywał zbyt wielkiej czci Baalowi, Jehu będzie mu służył gorliwiej.
10:19 - Zwołajcie tu teraz do mnie wszystkich proroków Baala, wszystkie jego sługi, wszystkich kapłanów, tak żeby nie brakowało nikogo. Zamierzam bowiem złożyć wielką ofiarę krwawą na cześć Baala. Kto nie weźmie udziału w tej uroczystości, zginie. Jehu działał podstępnie, chcąc zgładzić wszystkie sługi Baala.
10:20 - Powiedział nadto Jehu: Ogłoście bardzo uroczyste zgromadzenie na cześć Baala. I ogłosili.
10:21 - Rozesłał Jehu gońców po całym Izraelu i przyszli wszyscy słudzy Baala; nie zabrakło ani jednego. Kiedy weszli do świątyni Baala, wypełniła się ona od jednego krańca do drugiego.
10:22 - Do strażnika zaś, który miał pod swoją opieką szatnię, Jehu powiedział tak: Wydobądź szaty dla wszystkich sług Baala. I strażnik wydobył dla nich szaty.
10:23 - Wtedy Jehu, wszedłszy razem z Jonadabem, synem Rekaba, do świątyni Baala, powiedział: Sprawdźcie dokładnie, czy nie ma tu z nami czcicieli Jahwe. Mogą pozostać tylko słudzy Baala.
10:24 - Gdy już wszyscy weszli do środka, żeby składać ofiary i całopalenia, Jehu postawił na zewnątrz osiemdziesięciu ludzi, wydając im taki rozkaz: Jeżeli zdoła umknąć choć jeden z ludzi wydanych dziś w wasze ręce, zapłaci za to własnym życiem ten, który pozwoli mu uciec.
10:25 - Kiedy Jehu skończył składanie ofiary całopalenia, wydał rozkaz swej straży przybocznej i tarczownikom: Wchodźcie do środka i zabijajcie ich, ale tak, żeby ani jeden nie wyszedł żywy. I wszystkich wytracili ostrzem miecza. Straż przyboczna i tarczownicy zasłali ich trupami [całą świątynię] i dotarli aż do najświętszego miejsca świątyni Baala.
10:26 - Wynieśli stamtąd stele świątyni Baala i spalili je.
10:27 - Połamali na drobne kawałki stelę Baala, zburzyli świątynię Baala i urządzili w tym samym miejscu kloakę, która istnieje tam aż do dnia dzisiejszego.
10:28 - Tak usunął Jehu Baala spośród Izraelitów.
10:29 - Sam Jehu nie odwrócił się jednak od wszystkich występków Jeroboama, syna Nebata, który przywiódł cały Izrael do grzechu. Nie zaniechał też kultu złotego cielca, zarówno w Betel, jak i w Dan.
10:30 - Powiedział tedy Jahwe do Jehu: Ponieważ czyniłeś to, co prawe w moich oczach, a domowi Achaba zgotowałeś to wszystko, co było pragnieniem mojego serca, twoi synowie aż do czwartego pokolenia będą zasiadać na tronie Izraela.
10:31 - Lecz Jehu sam wcale nie dokładał z całego serca starań, żeby chodzić drogami prawa Jahwe, Boga Izraela. Nie do końca wyrzekł się występków Jeroboama, który cały Izrael doprowadził do grzechu.
10:32 - Zaczął tedy Jahwe w dniach owych uszczuplać ziemie Izraela. Chazael zadawał klęski Izraelowi na całej jego ziemi:
10:33 - na wschód od Jordanu zagarnął krainę Gileadu, posiadłości Gadytów i Rubenitów oraz pokolenia Manassesa, a od Aroeru, położonego nad rzeką Arnon, Gilead i Baszan.
10:34 - Pozostałe dzieje Jehu, wszystkie jego poczynania i jego męstwo są opisane w Księdze Kronik Królów Izraelskich.
10:35 - Kiedy Jehu odszedł do swoich przodków i został pochowany w Samarii, władzę po nim przejął jego syn, Joachaz.
10:36 - W sumie Jehu sprawował władzę nad Izraelem, przebywając w Samarii, przez dwadzieścia osiem lat.