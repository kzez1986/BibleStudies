35:1 - Psalm Dawida. Uderz, o Panie, na tych, co mnie atakują,
35:2 - weź tarczę i puklerz i mnie wspomóż.
35:3 - Chwyć za włócznię i wystąp przeciw nim, zagródź drogę tym, co mnie nękają, i powiedz mi: Jestem twoim wybawieniem.
35:4 - A hańba i poniżenie niech spotka wszystkich czyhających na mnie!
35:5 - Niech się staną jak plewa na wietrze, niech anioł Pana rozproszy wszystkich.
35:6 - Niech droga ich życia będzie ciemna i śliska, niech anioł Pański ściga ich do końca,
35:7 - gdyż bez powodu chwytają mnie w sidła i wykopują na mnie doły.
35:8 - Niechaj spadnie na nich zagłada, niech sami wpadną w zastawione sieci, niech znajdą się tam ku własnej zagładzie.
35:9 - A wtedy cieszyć się będzie moja dusza w Panu, będzie się radować swoim ocaleniem.
35:10 - I zawołają wszystkie moje kości: O Panie, któż się porówna z Tobą, gdy ratujesz słabszego przed silniejszym lub wyrywasz biedaka z rąk jego łupieżcy.
35:11 - I oto powstaną świadkowie fałszywi i zaczną mnie wypytywać o rzeczy, których nie znam.
35:12 - I tak mi odpłacają złem za moje dobro i smutkiem napełniają moją duszę.
35:13 - Lecz gdy ich nawiedza choroba, przywdziewam strój pokutny, poskramiam mą duszę postami i modlitwą wypełniam me piersi.
35:14 - Bolałem nad nimi jak nad przyjaciółmi i braćmi, jak ten, kto opłakuje śmierć matki, taki byłem zgnębiony i smutny.
35:15 - Ale że teraz upadłem, wszyscy się radują; przychodzą do mnie ludzie, których nie widziałem nigdy, i krzycząc głośno szarpią mnie z każdej strony.
35:16 - Naśmiewają się ze mnie i schlebiają mi podle, ostrzą na mnie swe zęby.
35:17 - Jak długo jeszcze będziesz to znosił, Panie? Zechciej ratować od nich mą duszę; ocal me życie przed lwami.
35:18 - Będę Ci za to dziękował na zgromadzeniu wielkim, będę Cię wychwalał wobec narodów potężnych.
35:19 - Niech nie górują nigdy nade mną ci, co mnie nienawidzą, niech ze złości nie mrużą na mnie bez powodu swych oczu.
35:20 - Pokój nie obchodzi ich wcale, ciągle knują spiski przeciw miłującym pokój.
35:21 - Na mnie szeroko otwierają usta i sami mówią: Tak, oczywiście, na własne widzieliśmy oczy.
35:22 - Racz już dłużej nie milczeć, Panie, który to widzisz, Panie, nie pozostawiaj mnie samego.
35:23 - Powstań, o Panie, obudź się i pośpiesz mi z pomocą! Boże mój i Panie, Obrońco mej sprawy.
35:24 - Osądź mnie według Twej sprawiedliwości, Panie mój i Boże, nie pozwól im cieszyć się moją klęską.
35:25 - Nie dopuść do tego, by mówili: Stało się wedle naszych przewidywań! Nie dopuść, by mogli rzec kiedykolwiek: Jużeśmy go zniszczyli!
35:26 - Hańba i wstyd na wszystkich, co cieszą się z mojego nieszczęścia, niech poniżeni i starci będą ci, co się nade mnie wynoszą.
35:27 - Niech zaś cieszą się i radują ci, co widzą moją niewinność, i niech powtarzają nieustannie: Bądź uwielbiony, o Panie, boś dobry dla Twego sługi.
35:28 - A ja też będę Twą dobroć opiewał, i Twoją chwałę każdego dnia.