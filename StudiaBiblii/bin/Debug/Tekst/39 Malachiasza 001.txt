1:1 - Wyrok. Słowa Pana przekazane przez Malachiasza:
1:2 - Kocham was, mówi Pan, lecz wy pytacie: Gdzie ta Twoja miłość? Czyż Ezaw nie jest bratem Jakuba? - wyrocznia Pana - a mimo to umiłowałem Jakuba,
1:3 - Ezawa zaś miałem w nienawiści. Jego wszystkie wzgórza spustoszyłem, a całe jego dziedzictwo wydałem na pastwę szakalom.
1:4 - Edom mówi, że jest cały w gruzach, ale że wkrótce podniesie się z ruin. Lecz Pan Zastępów tak oto mówi: Nawet jeśli odbudujecie, Ja znów wszystko zrujnuję. Cały kraj będzie zwany „bezprawiem” i „ludem zagniewania Pańskiego na wieki”.
1:5 - Przekonacie się na własne oczy i powiecie: Wielki jest Pan i poza granice Izraela sięga.
1:6 - Syn czci ojca, a sługa pana. A jeśli Ja jestem Ojcem, to gdzież cześć dla Mnie? Jeśli Ja jestem Panem, to gdzie są ci, co się Mnie boją? Do was, kapłani, zwraca się Pan Zastępów, do was, którzy znieważacie me imię. Ale wy zaraz pytacie, jak znieważacie me imię?
1:7 - Otóż przynosicie na mój ołtarz potrawy skażone i macie odwagę pytać, czym skażone zostały? Właśnie przez to, że mówicie, iż Stół Pański to nic znowu tak ważnego.
1:8 - Gdy ślepe zwierzę na ofiarę składacie, jestże to w porządku? Albo gdy przyprowadzacie zwierzę kulawe lub chore, to czy także jest wszystko w porządku? Spróbuj to ofiarować namiestnikowi! Czy znajdzie w tym upodobanie i czy ci okaże życzliwość? - mówi Pan Zastępów.
1:9 - Próbujcie więc teraz przebłagać Boga, by zechciał się wreszcie ulitować nad wami. Bo gdy Mu takie rzeczy niesiecie, to jak może wam okazać życzliwość? - pyta Pan Zastępów.
1:10 - Niechby się raczej znalazł ktoś u was, kto by podwoje świątyni zamknął, by nie zapalano na mym ołtarzu zbytecznego ognia! Nie znajduję w was bowiem upodobania żadnego - mówi Pan Zastępów - i nie są Mi miłe ofiary, co z rąk waszych pochodzą.
1:11 - Bo od wschodu słońca aż po jego zachód wielkie jest moje Imię u narodów wszystkich - mówi Pan Zastępów. I na każdym miejscu Imieniu memu będą składane całopalne ofiary, a także ofiary czyste. Zaprawdę, wielkie jest moje Imię wśród narodów - mówi Pan Zastępów.
1:12 - A wy bezcześcicie to Imię mówiąc, że na Stole Pana można składać także skażone dary i że wcale to nie jest takie ważne.
1:13 - Narzekacie między sobą mówiąc, po cóż umęczenie takie, i zapalacie ogień - mówi Pan Zastępów - i przynosicie z zagrabionych zwierząt to, co chrome i słabe w darze. Mamże Ja to przyjmować z rąk waszych? - pyta Pan.
1:14 - Niech będzie tedy przeklęty ten oszust, co samca ze swej trzody już poprzysiągł Panu, ale potem zabija skażone zwierzę. A przecież Ja jestem wielkim królem - Pan Zastępów mówi - i wszystkie narody drżą przed mym Imieniem.