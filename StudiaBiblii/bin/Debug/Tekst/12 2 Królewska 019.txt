19:1 - Na wieść o tym król Ezechiasz rozdarł swoje szaty, włożył na siebie wór pokutny i poszedł do świątyni Jahwe,
19:2 - a do proroka Izajasza, syna Amosa, wysłał zarządcę swego pałacu, Eliakima, syna Chilkiasza, pisarza Szebnę i najstarszych spośród kapłanów. Wszyscy byli przyodziani w wory pokutne.
19:3 - Powiedzieli Izajaszowi, synowi Amosa, tak: Oto, co mówi Ezechiasz: Nadszedł na nas czas udręki, kary i pohańbienia! Dzieci w łonach matek są już bliskie wyjścia na świat, a matki nie mają siły, żeby je urodzić.
19:4 - Może Jahwe, twój Bóg, usłyszy to wszystko, co powiedział rabsak, którego posłał jego pan, król Asyrii, aby znieważał Boga żywego. Może Jahwe zechce zesłać na niego karę za wszystkie te słowa, które słyszał sam Jahwe, twój Bóg. Zechciej tedy zanieść modły [do Jahwe] za tę Resztę, która jeszcze pozostała.
19:5 - Słudzy króla Ezechiasza przybyli więc do Izajasza,
19:6 - a ten powiedział im tak: Powiedzcie swojemu panu: Oto, co mówi Jahwe! Nie lękaj się słów, które usłyszałeś i którymi słudzy króla asyryjskiego usiłowali Mnie znieważyć.
19:7 - Ja wprowadzę go w taki stan ducha, że po usłyszeniu pewnej nowiny natychmiast wróci do swego kraju i z mojej woli zginie od miecza na własnej ziemi.
19:8 - Kiedy rabsak wrócił, król asyryjski atakował właśnie miasto Libnę. Rabsak dowiedział się, że jego pan wycofał się spod Lakisz.
19:9 - Do króla asyryjskiego zaś dotarły wieści, że Tirhak, król Kusz, wyruszył przeciwko niemu na wojnę. Wysłał tedy ponownie swoich ludzi,
19:10 - żeby powiedzieli Ezechiaszowi, królowi Judy: Nie daj się zwieść Twojemu Bogu, któremu tak zaufałeś, ponieważ zapewnił cię, że Jerozolima nie zostanie wydana w ręce króla asyryjskiego.
19:11 - Wiadomo ci przecież, jak królowie asyryjscy postąpili z wszystkimi krajami, na które rzucili klątwę. A ty miałbyś ocaleć?
19:12 - Czy wszystkie owe narody, jak Gozan, Charan, Resef i Edanici z Telassar, które ongiś wygubili moi ojcowie, zostały uratowane przez ich bogów?
19:13 - Gdzież jest król Chamat i Arpad, gdzież król Sefarwaim, Heny oraz Iwwy?
19:14 - Ezechiasz wziął list z rąk wysłannika i przeczytał go. Potem udał się do świątyni Jahwe i rozłożył list przed Jahwe.
19:15 - I tak zaczął Ezechiasz modlić się do Jahwe: O Jahwe, Boże Izraela! Ty, który zasiadasz na cherubach i jesteś jedynym Bogiem wszystkich królestw ziemskich, Ty, który stworzyłeś niebo i ziemię,
19:16 - nakłoń, o Jahwe, swoich uszu i wysłuchaj mnie, otwórz twoje oczy i wejrzyj na mnie. Nie puszczaj mimo uszu słów Sennacheryba, który wysłał rabsaka, aby znieważać Boga żywego.
19:17 - To prawda, o Jahwe, że królowie asyryjscy zgładzili tyle narodów i zniszczyli ich ziemie;
19:18 - że bóstwa tych narodów powrzucali do ognia. Ale to nie byli bogowie, lecz dzieła rąk ludzkich, uczynione z drewna lub kamienia; dlatego mogli je zniszczyć.
19:19 - A teraz, o Jahwe, Boże mój, wyrwij mnie z rąk Sennacheryba, żeby wszyscy władcy na całej ziemi poznali, że tylko Ty, o Jahwe, jesteś Bogiem.
19:20 - Izajasz, syn Amosa, tak kazał powiedzieć Ezechiaszowi: Oto, co mówi Jahwe, Bóg Izraela: Modlitwa, którą zanosiłeś do mnie w sprawie Sennacheryba, została wysłuchana.
19:21 - Przeciwko niemu wypowiedział Jahwe takie słowa: Gardzi tobą, drwi sobie z ciebie Dziewica, Córka Syjonu. Głową za tobą potrząsa Córka Jeruzalem.
19:22 - Komuś nabluźnił, kogo znieważyłeś? Przeciwko komu głos podniosłeś? Na kogo z góry patrzyłeś? Czy na Świętego Izraelowego?
19:23 - Znieważyłeś Pana przez twych wysłanników i przechwalałeś się mnóstwem rydwanów, z którymi wdarłeś się na górskie szczyty i dosięgnąłeś krańców Libanu. Wyciąłem - mówisz - cedry najwyższe i najpiękniejsze cyprysy, wszedłem na jego szczyt najwyższy, wchodziłem w leśną gęstwinę.
19:24 - Studnie kopałem, obce wody piłem i własnymi stopami osuszyłem wszystkie rzeki Egiptu.
19:25 - Czyś nie słyszał o tym, że wszystko, com od dawna planował, co układałem od dni pierwszych, teraz w czyn wprowadzam? Przechwalałeś się, że w gruzy obrócisz nawet najbardziej warowne miasta.
19:26 - Mieszkańcy tych miast bezradni, drżą wszyscy z przerażenia i wstydu. Czują się jak ziele na polu, jak dopiero wschodząca zielona trawa, jak drobne porosty na dachu, jak zboże słońcem spalone przed czasem swego dojrzewania.
19:27 - Ale ja wiem dobrze, kiedy wstajesz i kiedy kładziesz się na spoczynek, kiedy wychodzisz albo kiedy wchodzisz, wiem dobrze, jak Mnie nienawidzisz.
19:28 - Ponieważ jesteś bardzo zagniewany na Mnie, a wieść o twojej bezczelności doszła moich uszu, przeto założę moje kółko w twe nozdrza i okiełznam wędzidłem twoje usta, i każę ci wrócić tą samą drogą, którą tu kiedyś przyszedłeś.
19:29 - A oto znak, że tak się stanie: W tym roku będziecie się żywić tylko tym, co pozostało na ściernisku po żniwach; w roku następnym - tym, co dziko wyrosło na polach i w winnicach. Ale w trzecim roku zasiejecie już pola i przeprowadzicie zbiory, będziecie uprawiać winnice i spożywać z nich owoce.
19:30 - Ci, co ocaleją z domu Judy, ci, którzy zostaną, zapuszczą znów głęboko korzenie, a na górze wydadzą owoce.
19:31 - Z Jerozolimy zaś wyjdzie owa Reszta, z gór Syjonu wrócą ci, co ocaleli. Oto, czego dokona żarliwość Jahwe Zastępów.
19:32 - Dlatego powiedział Jahwe o królu asyryjskim: Nigdy nie wejdzie do tego miasta, nie wypuści żadnej strzały z łuku, nie wystawi przeciw niemu swej tarczy, nie usypie przeciw niemu żadnego wału.
19:33 - Wróci do siebie drogą, którą przyszedł, i nie wejdzie nigdy do tego miasta - wyrocznia Jahwe.
19:34 - Zaopiekuję się tym miastem, aby je ocalić, ze względu na Mnie i ze względu na sługę mojego, Dawida.
19:35 - Jeszcze tej samej nocy anioł Jahwe udał się do obozu Asyryjczyków i zgładził sto osiemdziesiąt pięć tysięcy ludzi. Kiedy rano wstali, widzieli dokoła same trupy.
19:36 - Kazał tedy Sennacheryb, król Asyrii, zwinąć obóz i odszedł; wrócił do siebie i pozostawał już w Niniwie.
19:37 - Kiedy pewnego dnia modlił się w świątyni swego boga, Nisroka, jego synowie, Adramelek i Sareser, przebili go mieczem i zbiegli do krainy Ararat. Władzę po nim objął jego syn Asarhaddon.