20:1 - Bywają napomnienia udzielane nie w porę, jest też milczenie znamienne dla mędrców.
20:2 - Lepiej jest kogoś upomnieć niż gniew nosić w sercu.
20:3 - Kto za swój błąd przeprasza, kary unika.
20:4 - Jak rzezaniec próbujący zbezcześcić dziewczynę jest ten, co na siłę chce wymierzać sprawiedliwość.
20:5 - Niejednego, jako że milczy, uznano za mędrca, innego znienawidzono, gdyż mówił zbyt wiele.
20:6 - Jeden milczy, bo nie wie, co powiedzieć, drugi nie mówi, bo nie nadszedł czas jego.
20:7 - Mądry potrafi milczeć aż do czasu, a gaduła i głupiec na czas ten nie zważają.
20:8 - Kto mówi zbyt wiele, budzi niechęć u innych, kto się narzuca ze wszystkim, jest nienawidzony.
20:9 - Jeden uważa nieszczęście za swoje zbawienie, niekiedy zaś wielkie zyski wyrządzają szkodę.
20:10 - Z hojności pewnych ludzi nie ma żadnego pożytku, niektóre zaś podarki przynoszą podwójną korzyść.
20:11 - Czasami chwała tylko upokarza, niektóre zaś upokorzenia każą głowę podnosić.
20:12 - Jeden kupuje dużo niewiele wydając, ale potem kosztuje go to siedem razy więcej.
20:13 - Mądrego kocha się za to, co mówi, a uprzejmości głupców narażają na straty.
20:14 - Podarek od głupca na nic się nie przyda, bo chciałby za to siedem razy więcej.
20:15 - Da byle co, a wymawia wiele, otwiera usta szeroko, jak herold. Dziś udziela pożyczki, jutro o jej zwrot woła, doprawdy, człowiek ten budzi odrazę.
20:16 - Głupiec powiada: Nie mam przyjaciela, za moje dobrodziejstwa nikt mi nie dziękuje,
20:17 - a ci, co mój chleb jedzą, mają złe języki. O, jak wielu i często wyśmiewa się z niego!
20:18 - Lepiej potknąć się na twardej ziemi, niż dopuścić się wykroczenia językiem. Znienacka następuje upadek przewrotnych.
20:19 - Człowiek odrażający jest jak zła opowieść, powtarzana ciągle przez ludzi niemądrych.
20:20 - Nie przyjmuje się powiedzeń z ust głupca, bo są wygłaszane w niewłaściwym czasie.
20:21 - Wielu w chwili niedostatku nie popełnia grzechu; nie dręczy więc ich sumienie w chwilach odpoczynku.
20:22 - Niejeden wskutek wstydu doprowadza się do zguby - i tak, przez wzgląd na głupiego, zmierza ku zagładzie.
20:23 - Jeszcze inny ze wstydu coś przyobiecał bliźniemu - i tak mimo woli stał się jego wrogiem.
20:24 - Kłamstwo zostawia przykry ślad na duszy człowieka, posługują się nim ciągle ludzie nierozumni.
20:25 - Lepszy jest złodziej niż ten, co ciągle kłamie, ale obydwu czeka niechybna zagłada.
20:26 - Do kłamcy odnoszą się wszyscy z pogardą, on nigdy nie uwolni się od hańby.
20:27 - Mądry przez to co mówi jest godzien uznania, rozsądnego lubią jego przełożeni.
20:28 - Ten, kto uprawia ziemię, zbiera dobre plony, władcy wybaczają grzechy tym, których lubią.
20:29 - Dary i upominki zaślepiają mądrych i są jak kaganiec na ustach chcących zło tępić.
20:30 - Mądrość ukryta i skarb niewidzialny: czemu te rzeczy służą, jedna i druga?
20:31 - Lepszy jest ten, co kryje się ze swoją głupotą, niż ten, co chowa się ze swoją mądrością.