19:1 - Dla kierującego chórem. Psalm Dawida.
19:2 - Niebiosa głoszą chwałę Bożą, firmament świadczy o dziełach rąk Jego.
19:3 - Jeden dzień mówi o tym drugiemu, jedna noc powtarza drugiej to samo,
19:4 - a wszystko bez słów i przemówień, nie można usłyszeć ich głosu.
19:5 - Lecz na świat cały idzie ich nauka, wieści przekazują aż po krańce ziemi, tam, gdzie On słońcu namiot wystawił.
19:6 - A ono wychodzi jak oblubieniec z komnaty, radosny jak bohater kroczący swą drogą.
19:7 - Pojawia się na jednym krańcu nieba i biegnie aż do krańca drugiego, i nic nie może ukryć się przed jego żarem.
19:8 - Doskonałe są Pańskie pouczenia, bo ludziom pokrzepienie dają; wiecznotrwałe jest Pańskie prawo, bo mądrymi czyni wszystkich, co są prostego serca.
19:9 - Nakazy Pańskie są słuszne i radują serce, wyraźna jest wola Pana i wzrok ludzki oświeca.
19:10 - Czysta jest bojaźń Pana i trwać będzie na wieki, sprawiedliwe są wyroki Pana, wszystkie bez wyjątku słuszne.
19:11 - Cenniejsze są od złota, od mnóstwa złota szczerego, i słodsze są od miodu, od miodu płynącego z plastra.
19:12 - Twój sługa wielce sobie ceni ich pouczenia, kto ich przestrzega, już ma obfitą zapłatę.
19:13 - Bo któż jest w stanie dostrzec własne błędy? Uwolnij mnie, proszę, od winy, której nie znam.
19:14 - Strzeż Twego sługę przed ludźmi pysznymi, nie dozwól, by mną zawładnęli, bo ja sam jestem bez skazy i wolny od cięższych przewinień.
19:15 - Oby spodobały Ci się słowa ust moich, cokolwiek w sercu noszę, wszystko Ci pokazuję, Panie, opoko moja, wybawienie moje.