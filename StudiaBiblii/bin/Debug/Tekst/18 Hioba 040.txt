40:1 - Zwrócił się Pan do Hioba ze słowami:
40:2 - Czy zechce ustąpić przeciwnik Najwyższego? Niech powie coś ten, co oskarża Boga.
40:3 - Wówczas Hiob odpowiedział Panu:
40:4 - Za mały jestem, cóż mam Ci powiedzieć? Kładę więc rękę na ustach.
40:5 - Nie powiem tego, co już raz mówiłem. Nie będę mówił dwa razy... Nic więcej!
40:6 - I odpowiedział Jahwe Hiobowi z samego środka gwałtownego wichru:
40:7 - Dalejże, przepasz swe biodra jak [do walki] mocarz Chcę cię o coś zapytać, a ty Mnie pouczysz.
40:8 - Czy ty naprawdę chcesz podważyć Me prawa? Mnie za winnego uznać, a sobie rację przyznać?
40:9 - Czy taką jak Bóg rozporządzasz bronią? Czy możesz jak On zagrzmieć piorunami?
40:10 - Przyodziej więc się w potęgę i majestat, przystrój się w piękno i siłę!
40:11 - Niech się rozleją fale twego gniewu, skarć wzrokiem pysznych i ukórz wyniosłych!
40:12 - Przeszyj spojrzeniem każdego pyszałka i zgładź na miejscu wszystkich bezbożnych.
40:13 - Ukryj ich wszystkich razem w piasku, niech zmartwieją w ziemi ich twarze.
40:14 - Wtedy i Ja zacznę cię wychwalać za to, że twoje zwyciężyły prawa.
40:15 - Oto hipopotam! To Ja go stworzyłem jak ciebie. Żywi się trawą jak bawół.
40:16 - Przypatrz się sile jego lędźwi, zobacz, jak potężne są mięśnie jego ciała!
40:17 - Jego ogon jak cedrowe drzewo, uda mocno opięte ścięgnami.
40:18 - Jego kości są jak rury z miedzi, a golenie - jak żelazne słupy.
40:19 - Taki jest Bożej drogi początek, a Ten, co go stworzył, obdarzył go mieczem.
40:20 - Pożywienia dostarczają mu góry, radośnie tam igrają wszystkie polne stwory.
40:21 - On zaś wypoczywa pod kępami lotosu, ukrywa się wśród trzcin i trzęsawisk.
40:22 - Zarośla lotosu dostarczają mu cienia, otaczają go zewsząd nadrzeczne wierzby.
40:23 - Nie boi się, kiedy rzeka ponad miarę wzbiera, zachowuje spokój, gdy Jordan po paszczę mu sięga.
40:24 - Czy można ugodzić go w oczy? Czy możesz przebić mu nozdrza?
40:25 - Czy możesz złowić na hak krokodyla i sznurem wyciągnąć mu język?
40:26 - Czy umiałbyś przewlec mu przez nozdrza linę i przewiercić jego szczękę żelazem?
40:27 - A może będzie cię o łaskę prosił i skieruje do ciebie błagalne słowa?
40:28 - A może zawrze z tobą przymierze i stanie się twoim sługą na zawsze?
40:29 - Czy możesz bawić się z nim jak z ptaszkiem? Czy każesz go pochwycić i dać twoim córkom?
40:30 - Czy wystawią go na sprzedaż myśliwi? Czy podzielą go między siebie kupcy?
40:31 - Czy będziesz mógł zranić żelazem jego skórę, a głowę przebić rybackim ościeniem?
40:32 - Dotknij go tylko raz ręką, a na myśl o walce nie ruszysz go więcej.