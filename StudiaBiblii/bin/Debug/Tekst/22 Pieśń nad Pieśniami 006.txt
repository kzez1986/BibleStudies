6:1 - Dokądże odszedł twój umiłowany, o najpiękniejsza spośród niewiast? Gdzie zwrócił się twój umiłowany? Pozwól nam szukać go razem z tobą. Oblubienica:
6:2 - Mój umiłowany poszedł do ogrodu, pomiędzy balsamowe grządki, by pilnować w ogrodach swojego stada i zbierać kwiaty lilii.
6:3 - Ja należę do mego umiłowanego, a umiłowany - do mnie. Pasie on swoje stado pomiędzy liliami. Oblubieniec:
6:4 - Piękna jesteś, moja umiłowana, jak Tirsa i pełna wdzięku jak Jeruzalem, groźna jak zbrojne oddziały.
6:5 - Odwróć ode mnie twój wzrok, bo mnie odurza. Twoje włosy - jak stado kozic, co falują na zboczach Gileadu.
6:6 - Twoje zęby - jak stado owiec wychodzących z wody każdy ząb ma swój odpowiednik, nie brakuje żadnego.
6:7 - Twoje policzki - jak dwie połówki granatu widoczne są spoza zasłony.
6:8 - Jest sześćdziesiąt królowych, nałożnic osiemdziesiąt młodych dziewcząt bez liku.
6:9 - Jedyna zaś jest moja gołębica, jedyna i bez żadnej skazy! Jest też jedyną córką swojej matki, najukochańszą rodzicielki swojej. Chór: Widziały ją młode niewiasty i wychwalały, wysławiały ją królowe i nałożnice.
6:10 - Kimże jest ta, która pojawia się jak jutrzenka, piękna jak księżyc, jaśniejsza jak słońce, a groźna jak zbrojne oddziały? Oblubienica:
6:11 - Zeszłam do orzechowego gaju, by popatrzeć jak świeża zieleń pokrywa dolinę; by zobaczyć, czy już krzew winny rozkwita i czy kwitną już drzewa granatu.
6:12 - I nagle, nie wiem jak, poniosła mnie moja dusza ku rydwanom mego narodu dzielnego. Chór