62:1 - Dla kierującego chórem, Jedutuna. Psalm Dawida.
62:2 - Tylko w Bogu znajduje spocznienie ma dusza, bo tylko od Niego przychodzi mi pomoc.
62:3 - Tylko On jest moją opoką, pomocą i twierdzą moją, dlatego nie zachwieję się nigdy.
62:4 - Jak długo wszyscy rzucać się będziecie na jednego i napierać na niego jak na walącą się ścianę albo jak na mur, który już się sypie?
62:5 - Tak, zamierzają napaść na niego z góry, a kłamstwo sprawia im wielką radość. Ustami wprawdzie błogosławią, ale ich serca pełne złorzeczeń.
62:6 - Tylko przy Bogu spokój znajdziesz, ma duszo, bo od Niego pochodzi cała ma nadzieja.
62:7 - Tylko On jest moją opoką, pomocą i twierdzą moją, dlatego nie zachwieję się nigdy.
62:8 - U Boga jest moje ocalenie i chwała, Bóg jest dla mnie skałą zbawienia i miejscem ucieczki.
62:9 - W Nim, ludu Boży, zawsze pokładaj nadzieję, przed Nim wszyscy otwierajcie wasze serca, gdyż Bóg jest naszą ucieczką.
62:10 - Bo człowiek jest tylko jak podmuch, wszyscy ludzie - ułudą i kłamstwem. Szala wagi z nimi ku górze się wznosi, wszyscy razem mniej ważą niż jedno tchnienie.
62:11 - Nie uciekajcie się do przemocy, unikajcie wszelkiej grabieży, bo choćby wam nawet przybywało bogactw, nie wolno wam wiązać z nimi serc waszych.
62:12 - Jedno Bóg powiedział, dwukrotnie sam to słyszałem, że Bóg jest potęgą!
62:13 - O Panie, Tyś samą dobrocią, każdemu oddasz według uczynków jego.