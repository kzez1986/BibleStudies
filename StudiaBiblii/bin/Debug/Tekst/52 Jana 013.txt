13:1 - Zbliżało się święto Paschy. Jezus wiedział, że nadeszła już godzina Jego przejścia z tego świata do Ojca. Zawsze miłował tych, którzy zostali w świecie, i pragnął miłować ich do samego końca.
13:2 - A podczas wieczerzy, gdy szatan wstąpił już w serce Judasza Iskarioty, syna Szymona, z pokusą, żeby Go wydać,
13:3 - wtedy On, widząc, że Ojciec dał Mu wszystko w ręce oraz że od Boga wyszedł i do Boga wraca,
13:4 - wstał od stołu, złożył swe szaty, wziął prześcieradło i przepasał się nim.
13:5 - Potem napełnił naczynie wodą, zaczął umywać uczniom nogi i ocierać je prześcieradłem, którym był przepasany.
13:6 - Gdy zbliżył się do Szymona Piotra, ten rzekł do Niego: Panie, Ty chcesz mi umyć nogi?
13:7 - A Jezus na to: Tego, co ja teraz czynię, ty na razie nie rozumiesz, zrozumiesz to jednak później.
13:8 - Rzekł do Niego Piotr: Ależ nie, Panie! Ty mi nigdy nie będziesz umywał nóg. Lecz Jezus odpowiedział mu: Jeśli cię nie umyję, nie będziesz miał nic wspólnego ze Mną.
13:9 - Tedy rzekł do Niego Szymon Piotr: Panie, [umyj mi] nie tylko moje nogi, ale i ręce, i głowę.
13:10 - A Jezus na to: Kto jest już po kąpieli, temu wystarczy, że umyje sobie tylko nogi, bo cały jest czysty. Wy też jesteście czyści, ale nie wszyscy.
13:11 - Wiedział bowiem, kto Go miał wydać, i dlatego mówił: Nie wszyscy jesteście czyści.
13:12 - Kiedy już umył im nogi, znów przywdział szaty, wrócił na swoje miejsce przy stole i zapytał ich: Czy wiecie, co oznacza to, co wam uczyniłem?
13:13 - Wy nazywacie Mnie Nauczycielem i Panem. Dobrze mówicie, bo jestem nim.
13:14 - Jeżeli wobec tego Ja, Pan i Nauczyciel wasz, umyłem wam nogi, to czyż wy nie powinniście sobie również nawzajem nóg umywać?
13:15 - Zostawiłem wam przykład, żebyście sobie nawzajem to czynili, co Ja wam uczyniłem.
13:16 - Zaprawdę, zaprawdę mówię wam: Sługa nie jest większy od swego pana ani wysłannik od tego, który go posyła.
13:17 - Teraz więc już wiecie to. Postępujcie tedy zgodnie z tym, a będziecie szczęśliwi.
13:18 - Mówiąc to, nie wszystkich was mam na myśli. Wiem, których wybrałem. Trzeba jednak, aby się wypełniło Pismo, które mówi: Ten, który spożywa wspólnie ze Mną ten sam chleb, podniósł na Mnie swoją piętę.
13:19 - Mówię wam to już teraz, abyście gdy się to stanie, uwierzyli, że Ja jestem.
13:20 - Zaprawdę, zaprawdę mówię wam: Kto przyjmuje tego, którego Ja poślę, przyjmuje Mnie samego. Kto zaś Mnie przyjmuje, przyjmuje Tego, który Mnie posłał.
13:21 - Powiedziawszy te słowa Jezus wzruszył się bardzo i rzekł: Zaprawdę, zaprawdę mówię wam: Jeden z was Mnie zdradzi.
13:22 - Zaczęli tedy spoglądać uczniowie jeden na drugiego nie wiedząc, kogo ma na myśli.
13:23 - A jeden z Jego uczniów - ten, którego Jezus miłował - siedział skłoniwszy głowę na piersiach Jezusa.
13:24 - Do niego to zwrócił się Szymon Piotr pytając: Kto to jest? O kim On mówi?
13:25 - Wtedy uczeń ów pochylił się w stronę Jezusa i zapytał: Panie, kto to jest?
13:26 - A Jezus odpowiedział: To ten, któremu za chwilę podam umoczony chleb. I umoczywszy chleb podał go Judaszowi, synowi Szymona Iskarioty.
13:27 - W tego zaś, po spożyciu chleba, wszedł sam szatan. Powiedział mu tedy Jezus: Co czynisz, czyń rychło.
13:28 - Ale nikt z obecnych przy stole nie zrozumiał, dlaczego mu to powiedział.
13:29 - Ponieważ zaś Judasz opiekował się całym trzosem, sądzili niektórzy, że Jezus kazał mu pójść i zakupić, co było potrzebne na święto, albo żeby dał coś ubogim.
13:30 - Tymczasem on po spożyciu chleba natychmiast wyszedł. A była noc.
13:31 - Gdy już on wyszedł, rzekł Jezus: Oto teraz objawiła się chwała Syna Człowieczego, a w Nim Bóg został otoczony chwałą.
13:32 - A jeżeli w Nim Bóg sam doznaje chwały, to Bóg również i Jego obdarzy chwałą, i uczyni to niezwłocznie.
13:33 - Dzieci moje, już niedługo będę pozostawał z wami. Będziecie Mnie szukać, ale Ja mówię wam - tak jak już przedtem powiedziałem Żydom - tam, dokąd Ja idę, wy nie możecie pójść.
13:34 - Daję wam nowe przykazanie: Miłujcie się nawzajem; jak Ja was umiłowałem, tak i wy miłujcie jedni drugich.
13:35 - Jeżeli będziecie miłować jedni drugich, to wszyscy poznają, żeście moimi uczniami.
13:36 - Wtedy zapytał Go Szymon Piotr: Panie, dokąd idziesz? Odpowiedział mu Jezus: Tam, dokąd Ja idę, ty teraz nie możesz pójść ze Mną, ale później pójdziesz.
13:37 - A Piotr na to: Panie, dlaczego już teraz nie mogę pójść z Tobą? Życie moje chcę oddać za Ciebie.
13:38 - I odpowiedział mu Jezus: Życie swoje chcesz oddać za Mnie? Zaprawdę, zaprawdę mówię ci, nim kur zapieje, ty się Mnie wyprzesz trzykrotnie.