16:1 - W siedemnastym roku panowania Pekacha, syna Remaliasza, królem judzkim został Achaz, syn Jotama.
16:2 - Wstępując na tron, Achaz miał dwadzieścia lat, sprawował zaś władzę w Jerozolimie przez lat szesnaście. Nie czynił tego, co prawe w oczach Jahwe, jego Boga, tak jak to czynił kiedyś jego praojciec, Dawid.
16:3 - Chodził drogami królów izraelskich, co więcej, kazał nawet przeprowadzić swego syna przez ogień, tak jak to czyniły w swej obrzydliwości narody, które Jahwe usunął z ziem przeznaczonych dla synów Izraela.
16:4 - Składał też ofiary krwawe i palił kadzidła na wyżynach, na pagórkach i pod wszystkimi zielonymi drzewami.
16:5 - Wtedy to Resin, król aramejski, syn Remaliasza, i Pekach, król izraelski, wyruszyli przeciwko Jerozolimie i zaatakowali ją. Zaczęli oblegać Achaza, ale nie mogli go pokonać.
16:6 - Resin, król aramejski, rozciągnął władzę Aramajczyków na Elat. Usunął z Elat Judejczyków, a osadził tam Edomitów, którzy mieszkają w tym mieście aż po dzień dzisiejszy.
16:7 - Achaz wysłał swoich ludzi do króla asyryjskiego Tiglat-Pilesera i kazał powiedzieć tak: jestem twoim sługą i synem. Przyjdź i uwolnij mnie z rąk króla aramajskiego i z rąk króla izraelskiego, którzy wystąpili przeciwko mnie.
16:8 - Zebrał też Achaz wszystko srebro i złoto, znajdujące się w świątyni Jahwe oraz w skarbcach pałacu królewskiego, i posłał w darze królowi asyryjskiemu.
16:9 - Usłuchał go król asyryjski i wyruszył na Damaszek. Kiedy go zdobył, wszystkich jego mieszkańców uprowadził do niewoli w Kir, a Resina kazał zgładzić.
16:10 - Wtedy król Achaz udał się do Damaszku, do Tiglat-Pilesera, króla asyryjskiego. Zobaczywszy znajdujący się tam ołtarz, posłał jego model, a także dokładny opis wykonania kapłanowi Uriaszowi.
16:11 - Kapłan Uriasz kazał zbudować ołtarz. Wykonano go na polecenie Uriasza jeszcze przed powrotem króla z Damaszku, dokładnie według modelu nadesłanego przez króla Achaza.
16:12 - Gdy król powrócił z Damaszku, zaraz zobaczył ołtarz, zbliżył się do niego i wstąpił po stopniach.
16:13 - Potem złożył na nim ofiarę całopalną, ofiarę z pokarmów, ofiarę z płynów, a wreszcie rozlał krew z ofiary pojednania.
16:14 - Polecił też, żeby ołtarz z brązu, znajdujący się przed obliczem Jahwe, usunąć sprzed świątyni - stał on między nowym ołtarzem a świątynią - i ustawić obok, po północnej stronie nowego [wielkiego] ołtarza.
16:15 - Kapłanowi Uriaszowi wydał Achaz ponadto taki rozkaz: Na wielkim ołtarzu niech będą składane poranne ofiary całopalenia i wieczorne ofiary pokarmowe, ofiary całopalenia i ofiary pokarmowe króla, ofiary całopalenia oraz ofiary pokarmowe i płynne ludu całego kraju. Na tym ołtarzu będziesz także wylewał ofiary z płynów oraz krew z ofiar całopalenia, a także krew z wszelkich innych ofiar. Sam zaś zastanowię się jeszcze, do czego będzie używany ołtarz brązowy.
16:16 - Kapłan Uriasz uczynił wszystko tak, jak mu nakazał król Achaz.
16:17 - Prócz tego król Achaz polecił poprzecinać wsporniki i podstawy [naczyń poruszających się na kółkach] i usunąć znajdujące się na nich kadzie. Wreszcie kazał tak zwane morze zdjąć z brązowych cielców, które je podtrzymywały, i postawić na kamiennej podłodze.
16:18 - Ze względu na króla asyryjskiego kazał także usunąć ze świątyni Jahwe zarówno portyk szabatowy, zbudowany już wewnątrz świątyni, jak i zewnętrzne wejście przeznaczone [tylko] dla króla.
16:19 - Pozostałe dzieje Achaza, wszystkie jego dokonania są opisane w Księdze Kronik Królów Judzkich.
16:20 - Kiedy Achaz odszedł do swoich przodków i został pogrzebany obok swoich praojców w Mieście Dawidowym, władzę po nim objął jego syn Ezechiasz.