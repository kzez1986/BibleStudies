65:1 - Dla kierującego chórem. Psalm Dawida. Pieśń.
65:2 - Tobie należy się chwała, Boże na Syjonie, złożone Ci przyrzeczenia należy wypełniać.
65:3 - Ty wysłuchujesz ludzkich modlitw, do Ciebie zwracają się wszyscy ludzie
65:4 - pod ciężarem swych własnych przewinień. Wielkie są nasze winy, ale nam je odpuszczasz.
65:5 - Szczęśliwy człowiek, którego przygarniasz i masz koło siebie, i pozwalasz mu mieszkać w przedsionkach Twoich. Pragniemy się sycić dobrami Twego domu i świętością Twojego przybytku.
65:6 - Ty dokonujesz niezwykłych czynów, a nas wysłuchujesz w swej sprawiedliwości, Boże, zbawienie nasze. Ty masz w swojej opiece wszystkie krańce ziemi i najbardziej odległe morza.
65:7 - Ty mocą swoją utwierdzasz góry, siebie samego otaczasz potęgą.
65:8 - To Ty uciszasz wzburzone morza, gwałtowne fale i groźną wrzawę ludów.
65:9 - Nawet ci, co na krańcach ziemi mieszkają, wszyscy boją się Ciebie, Wschód i Zachód napełniasz radością.
65:10 - O całą ziemię się troszczysz i dostarczasz jej wody, napełniasz ją wszelkim bogactwem. Strumień Boży jest wypełniony po brzegi, dostarczasz (ludziom) zboża według potrzeb - i tak urządzasz wszystko.
65:11 - Bruzdy zwilżyłeś wodą, wyrównałeś skiby, całą ziemię zmiękczyłeś deszczem i błogosławiłeś wszystkiemu, by rosło.
65:12 - Cały rok pełen jest dóbr Twoich, obfitość wszystkiego idzie Twoim śladem.
65:13 - Stepowe pastwiska ociekają tłuszczem, a wzgórza dokoła rozbrzmiewają radością.
65:14 - Łąki przystroiły się w stada owiec, doliny pokryły się zbożem, wszystko cieszy się i śpiewa.