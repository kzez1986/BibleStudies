42:1 - Potem wyprowadził mnie na dziedziniec zewnętrzny, położony po stronie północnej, i wprowadził do sali znajdującej się naprzeciw dziedzińca, i naprzeciw budowli od strony północnej.
42:2 - Od strony Bramy Północnej wielkiej budowli sala ta miała długość stu łokci, jej szerokość zaś wynosiła pięćdziesiąt łokci.
42:3 - Naprzeciw bram dziedzińca wewnętrznego i na wprost kamiennej posadzki z płyt dziedzińca zewnętrznego były galerie na trzech poziomach.
42:4 - Wzdłuż wszystkich pomieszczeń prowadziło przejście, szerokie po stronie wewnętrznej na dziesięć łokci, a długie na sto łokci. Drzwi znajdowały się po stronie północnej.
42:5 - Sale położone na samej górze były węższe niż te z poziomu średniego i najniższego, bo część miejsca zajmowały galerie.
42:6 - Sale były rozmieszczone w trzech poziomach, ale nie miały kolumn takich jak te na dziedzińcu. I dlatego właśnie były węższe niż te z poziomu dolnego i średniego.
42:7 - Mur biegnący na zewnątrz wzdłuż sal, w kierunku dziedzińca zewnętrznego położonego naprzeciw sal, miał pięćdziesiąt łokci długości.
42:8 - Długość bowiem sal dziedzińca zewnętrznego wynosiła też razem pięćdziesiąt łokci, zaś tamtych przed samą Świątynią - sto łokci.
42:9 - Poniżej tych sal, od strony wschodniej, było wejście prowadzące od dziedzińca zewnętrznego.
42:10 - Na całej szerokości muru dziedzińca od strony południowej, przed miejscem odgrodzonym i przed samym budynkiem, były sale.
42:11 - Wzdłuż nich, z przodu, znajdował się jakby chodnik [galeria], jak przed salami od strony północnej - tej samej długości i tej samej szerokości. Takie same też były wszystkie wyjścia, taki sam ich układ, takie same wszystkie drzwi.
42:12 - Również i wejścia były podobne do wejść, które miały sale od strony południowej: [jedno wejście na końcu każdego chodnika, na wprost położonego po stronie wschodniej miejsca odgrodzonego, gdzie było wejście na chodniki].
42:13 - I powiedział mi: Sale od strony północnej i południowej przed miejscem odgrodzonym - to pomieszczenie święte. Kapłani, którzy mają prawo zbliżać się do Pana, tam właśnie mogą spożywać coś z darów ofiarnych. Tam też mają oni gromadzić najświętsze dary składane jako ofiary z pokarmów, jako ofiary zadośćuczynienia oraz jako ofiary przebłagania. Jest to bowiem miejsce święte.
42:14 - Kiedy kapłani tu wejdą [wracając ze służby], nie będą stąd wychodzić [od razu] w stronę dziedzińca zewnętrznego, lecz złożą tu swoje szaty kapłańskie, bo są to święte szaty; dopiero po przebraniu się w inne odzienie udadzą się na miejsca przeznaczone dla ludu.
42:15 - Zmierzywszy całą Świątynię wewnątrz, wyprowadził mnie na zewnątrz, przywiódł ku Bramie Wschodniej i zmierzył cały dziedziniec dokoła.
42:16 - Zmierzył najprzód swoją trzciną mierniczą cały bok wschodni: było pięćset łokci według trzciny mierniczej.
42:17 - Potem zmierzył bok północny: liczył również pięćset łokci według trzciny mierniczej.
42:18 - Następnie zmierzył bok południowy: liczył także pięćset łokci według trzciny mierniczej.
42:19 - Na koniec zmierzył bok zachodni: liczył również pięćset łokci według trzciny mierniczej.
42:20 - Zmierzył też ze wszystkich czterech stron mur. Jego długość wyniosła pięćset łokci i szerokość też pięćset łokci. Mur oddzielał to wszystko, co było święte od nieświętego.