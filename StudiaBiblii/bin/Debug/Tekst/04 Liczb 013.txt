13:1 - Jahwe przemówił do Mojżesza w te słowa:
13:2 - Wyślij ludzi, żeby dokonali rozpoznania w krainie kananejskiej, którą daję synom Izraela. Wyślecie na zwiad po jednym człowieku z każdego pokolenia. Wysłannikami niech będą przywódcy poszczególnych pokoleń.
13:3 - Wysłał ich więc Mojżesz z pustyni Paran, tak jak nakazał Jahwe. Wszyscy wysłannicy byli przywódcami synów Izraela.
13:4 - Oto ich imiona: z pokolenia Rubena - Szammua, syn Zakkura;
13:5 - z pokolenia Symeona - Szafat, syn Choriego;
13:6 - z pokolenia Judy - Kaleb, syn Jefunnego;
13:7 - z pokolenia Issachara - Jigeal, syn Józefa;
13:8 - z pokolenia Efraima - Ozeasz, syn Nuna;
13:9 - z pokolenia Beniamina - Palti, syn Rafu;
13:10 - z pokolenia Zabulona - Gaddiel, syn Sodiego;
13:11 - z pokolenia Józefa i Manassesa - Gaddi, syn Susiego;
13:12 - z pokolenia Dana - Ammiel, syn Gemalliego;
13:13 - z pokolenia Asera - Setur, syn Miszaela;
13:14 - z pokolenia Neftalego - Nachbi, syn Wafsiego;
13:15 - z pokolenia Gada - Geuel, syn Makiego.
13:16 - Takie były imiona tych, których Mojżesz wysłał na zwiad do ziemi kananejskiej. Ozeaszowi, synowi Nuna, nadał też Mojżesz imię Jozue.
13:17 - Wysłał ich tedy Mojżesz na zwiad do ziemi kananejskiej. I powiedział im tak: Idźcie przez Negeb, potem przez góry.
13:18 - Przyglądajcie się dokładnie całej krainie, abyście mogli stwierdzić, jaka jest i jacy są ludzie, którzy tam mieszkają: czy są silni, czy słabi, bardzo liczni czy nieliczni;
13:19 - jaka jest ziemia, którą zamieszkują: dobra czy zła; jakie są ich miasta: bez murów obronnych czy obwarowane;
13:20 - ziemia czy jest urodzajna, czy nie, pokryta drzewami czy nie? Nie bójcie się, przynieście coś z owoców tej ziemi. A był to czas dojrzewania pierwszych winogron.
13:21 - Poszli więc i oglądali starannie cały kraj, od pustyni Sin aż do Rechob, leżącego przy drodze do Chamat.
13:22 - Przemierzyli Negeb i doszli aż do Hebronu, gdzie mieszkali Achiman, Szeszaj i Talmaj, synowie Anaka. Hebron był zbudowany siedem lat wcześniej niż Soan w Egipcie.
13:23 - Kiedy przybyli w dolinę Eszkol, wycięli jedną gałąź winnego krzewu razem z winnymi jagodami, umocowali ją do specjalnego drążka i nieśli we dwóch. Wzięli też kilka owoców granatu i parę fig.
13:24 - Dolinie tej nadano nazwę Eszkol, bo tam synowie Izraela odcięli gałąź winogron.
13:25 - Po czterdziestu dniach wrócili z rozpoznawania kraju.
13:26 - Udali się na pustynię Paran, do Kadesz, gdzie spotkali Mojżesza i Aarona oraz całe zgromadzenie synów Izraela. Przed nimi oraz przed całym zgromadzeniem złożyli sprawozdanie z wyprawy i pokazali im przyniesione owoce ziemi.
13:27 - I powiedzieli Mojżeszowi: Byliśmy w krainie, do której nas wysłałeś. Jest to ziemia rzeczywiście mlekiem i miodem płynąca. Oto niektóre jej owoce.
13:28 - Ale naród tam mieszkający jest potężny, a miasta są dobrze obwarowane i bardzo wielkie. Spotkaliśmy tam również synów Anaka.
13:29 - W okolicach Negeb mieszkają Amalekici, w górach - Chittyci, Jebusyci i Amoryci, a Kananejczycy nad brzegiem morza i wzdłuż Jordanu.
13:30 - Kaleb polecił ludowi zaprzestać narzekań na Mojżesza. Mówił przy tym: Wstańmy, uderzmy na ten kraj, którym możemy zawładnąć.
13:31 - Ale ci, którzy byli tam razem z nim, powiedzieli: Nie możemy zaatakować tego ludu, bo jest on silniejszy od nas.
13:32 - I zaczęli opowiadać wszystkim synom Izraela o kraju, który na własne oczy oglądali. Mówili tak: Kraj, któryśmy przemierzyli wzdłuż i wszerz, aby go dobrze poznać, to kraj pożerający swoich mieszkańców. Ludzie, których tam spotkaliśmy, są wysokiego wzrostu.
13:33 - Widzieliśmy tam olbrzymów, potomków Anaka, pochodzącego z owej rasy olbrzymów. W porównaniu z nimi my sami - i w naszych oczach, i według ich oceny - bylibyśmy jak szarańcza.