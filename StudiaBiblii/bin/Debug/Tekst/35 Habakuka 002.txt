2:1 - Będę stał tedy na wieży strażniczej, wejdę także wysoko na wały i będę nasłuchiwał uważnie, co też On mi powiedzieć zechce i jak się zachowa wobec mojej skargi.
2:2 - A Pan mi tak odpowiedział: Opisz to wszystko, co widzisz, dokładnie wypisz wszystko na tablicach, tak żeby z łatwością mogło być czytane.
2:3 - Bo wszystko, co tu teraz widzisz, stanie się w wyznaczonym czasie. Ku końcowi wszystko nieuchronnie zmierza. Jeśli się coś trochę opóźnia, czekaj na to cierpliwie, bo przyjdzie na pewno, zdarzy się niechybnie.
2:4 - Wyginie wszystko to, co jest nieprawe, ostanie się zaś tylko sprawiedliwy, on dzięki wierności ocali swe życie.
2:5 - Zaprawdę, zgubne są wszelkie bogactwa, nie osiągnie celu wynoszący się duchem. Choć swoje usta jak otchłań otwiera i jak śmierć jest nienasycony, choćby wszystkie narody dla siebie zagarnął i zgromadził wokół siebie nawet wszystkie ludy.
2:6 - Czy nie zaczną o nim wszyscy śpiewać szyderczych pieśni? Ależ tak, wzgardzą nim i tak zaczną wołać: Biada temu, co mienie cudze zabiera i każe sobie przynosić zbyt wielkie zastawy! (Jak długo jeszcze będzie to czynił?)
2:7 - Otóż staną nagle przed tobą wierzyciele twoi, pobudzą się ci wszyscy, którzy cię uciskają, i tak staniesz się ich łupem.
2:8 - Złupiłeś sam już wiele narodów, a teraz owe narody ograbią ciebie oraz inne ludy, dlatego że tak wiele krwi pośród sprawiedliwych przelałeś, że się dopuszczałeś niejednego gwałtu na krajach całych, na miastach i na ich mieszkańcach.
2:9 - Biada tym, co dla swego domu szukają nieuczciwych zysków, po to, aby bardzo wysoko uwić sobie gniazdo i uniknąć tym samym nieszczęścia, które im zagraża!
2:10 - Ku pohańbieniu twego domu własnego postanowiłeś wiele ludów zniszczyć. I tak przeciw sobie samemu dopuszczasz się grzechów.
2:11 - Głośno wołają kamienie w murach, wtórują im belki strop podtrzymujące.
2:12 - Biada temu, co krwią buduje swe miasto, i na niesprawiedliwości zakłada twierdzę.
2:13 - Czyż Pan Zastępów nie sprawi, że tylko dla ognia będą się ludy trudzić, a całe narody - pracować na próżno?
2:14 - Zaprawdę, kraj cały winien być wypełniony znajomością wielkiej chwały Pana, tak jak wody morze wypełniają.
2:15 - Biada temu, kto braciom każe wypijać kielich swojej własnej złości i po to ich upija, by patrzeć na ich nagość.
2:16 - Hańbą twą sycić się masz, a nie chwałą. Sam się upij i pokaż twe nieobrzezanie, kielich z rąk Pańskich niech przyjdzie do ciebie, niech wstyd i pohańbienie przysłonią twą chwałę.
2:17 - Spadną na ciebie krzywdy, któreś Libanowi czynił, obciąża cię wyniszczenie wszystkich dzikich zwierząt i wszelka krew przelana wśród ludzi niewinnych oraz gwałty, których się dopuszczałeś wobec krajów, miast i wobec ich mieszkańców.
2:18 - Cóż może posąg bożka, przez rzeźbiarza zrobiony, jakiś odlew z metalu lub wyrocznia fałszywa? Jak może rzemieślnik liczyć na swe bóstwa, na obrazy nieme, które sam uczynił?
2:19 - Biada temu, kto mówi do drzewa, by się przebudziło, i do martwego kamienia, powstań? Czyż może coś odpowiedzieć bóstwo? Srebrem i złotem co prawda, jest ono okryte, lecz nie ma w nim żadnego ducha czy też tchnienia.
2:20 - Pan zaś przebywa w swym świętym przybytku, niech tedy świat cały zamilknie przed Jego obliczem.