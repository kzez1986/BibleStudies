11:1 - Zarządca Lizjasz, opiekun i krewny króla, dowiedziawszy się o tym wszystkim, wpadł w wielki gniew.
11:2 - W bardzo krótkim czasie zgromadził wojsko, liczące około siedemdziesięciu tysięcy wojowników pieszych oraz mnóstwo jeźdźców, i wyruszył przeciw Żydom. Postanowił, że Jerozolimę zamieni w osiedle dla Greków.
11:3 - Zamierzał również ze świątyni ściągnąć podatek tak jak z pogańskich miejsc kultu, a urząd najwyższego kapłana przekazywać co roku za odpowiednią opłatą.
11:4 - Jednakże nie liczył się z potęgą Boga, a swoje zamierzenia opierał na dziesiątkach tysięcy wojowników pieszych, na tysiącach konnych i na osiemdziesięciu słoniach.
11:5 - W końcu wkroczył do Judei, podszedł pod odległą o sto pięćdziesiąt stadiów od Jerozolimy twierdzę Bet-Sur i zaczął ją oblegać.
11:6 - Gdy wojownicy Machabeusza dowiedzieli się o oblężeniu twierdzy, zaczęli lamentować razem z całym ludem i błagać Boga, żeby raczył zesłać swego anioła i uratować Izrael.
11:7 - Pierwszy chwycił za broń Machabeusz i płomiennymi słowami zwrócił się do innych, mówiąc: Trzeba nam wspólnie narazić się na niebezpieczeństwo, aby pośpieszyć z pomocą naszym braciom. Zdecydowani tedy na wszystko i pełni ducha bojowego ruszyli do walki.
11:8 - Kiedy byli niedaleko Jerozolimy, ukazał im się jakiś wojownik na koniu. Ubrany był w białe szaty, miał na sobie błyszczącą złotem zbroję i zmierzał w ich stronę.
11:9 - Wspólnie zatem zaczęli wysławiać miłosiernego Boga, a ich zapał do walki spotęgował się do tego stopnia, że byli gotowi uderzyć nie tylko na wrogów, ale i na najdziksze bestie i mury z żelaza.
11:10 - I tak szli do boju z owym niebieskim sprzymierzeńcem. Pan znów okazał im swoje miłosierdzie.
11:11 - Potem rzucili się jak lwy na wrogów i położyli trupem jedenaście tysięcy spośród ich wojowników pieszych oraz tysiąc sześciuset jeźdźców, resztę zaś zmusili do ucieczki.
11:12 - Wśród uciekających było wielu rannych, tak że porzucali broń, byleby tylko ujść z życiem. Lizjasz również zdołał się uratować tylko dzięki haniebnej ucieczce.
11:13 - Ale Lizjasz nie był całkowicie pozbawiony rozumu. Zastanawiając się nad świeżo doznaną porażką, zrozumiał, że Hebrajczycy byli właściwie nie do pokonania, gdy po ich stronie walczył Wszechmocny Bóg.
11:14 - Dlatego posłał swoich ludzi, którzy w jego imieniu proponowali zawarcie pokoju na warunkach możliwych do przyjęcia przez obie strony. Ponadto zobowiązał się, że samego króla nakłoni do zawarcia z nimi przyjaznego układu.
11:15 - Machabeusz zgodził się na to, o co prosił Lizjasz, mając na uwadze dobro całego narodu. Warunki bowiem, które Machabeusz przedstawił na piśmie Lizjaszowi, a które miały na względzie dobro Żydów, zostały przyjęte przez króla.
11:16 - Potem napisał Lizjasz do Żydów list takiej treści: Lizjasz pozdrawia naród żydowski.
11:17 - Wasi wysłannicy, Jan i Absalom, doręczyli przygotowane [przez was] pismo i prosili o przyjęcie przedstawionych w nim warunków.
11:18 - Otóż o wszystkim, co wymagało zgody króla, opowiedziałem już królowi. Na wszystkie możliwe do przyjęcia warunki król wyraził swoją zgodę.
11:19 - Jeżeli więc w dalszym ciągu będziecie okazywali życzliwość wobec rządów [króla], ja również dołożę wszelkich starań, żeby i wam wychodziło to na dobre.
11:20 - Moim wysłannikom i waszym posłom poleciłem omówić z wami sprawy szczegółowe.
11:21 - Bądźcie zdrowi! Pisane w roku sto czterdziestym ósmym, dwudziestego czwartego dnia miesiąca Dioskora.
11:22 - Natomiast list napisany przez króla był takiej treści: Król Antioch pozdrawia swojego brata Lizjasza.
11:23 - Skoro ojca naszego zabrali już bogowie, chcielibyśmy, ażeby nasi podwładni mogli spokojnie oddawać się swoim zajęciom.
11:24 - Z drugiej jednak strony wiadomo nam, że Żydzi sprzeciwiają się życzeniu mojego ojca, nie chcąc przyjąć obyczajów greckich. Wolą raczej własny sposób postępowania i domagają się, żeby wolno im było zachowywać swoje prawa.
11:25 - Postanawiamy więc w niczym nie utrudniać życia temu narodowi. Zarządzamy również, żeby im zwrócono świątynię i żeby mogli żyć tak, jak to było w zwyczaju za czasów ich przodków.
11:26 - Zrobisz tedy najlepiej, jeśli poślesz do nich kogoś, żeby wyciągnął do nich rękę i zawarł z nimi pokój. Oni jednak niech też uznają nasze postępowanie, niech nabiorą do nas zaufania i niech spokojnie i z zadowoleniem oddają się własnym pracom.
11:27 - A oto, co pisał król w liście do całego ludu: Król Antioch pozdrawia starszyznę żydowską i wszystkich Żydów.
11:28 - Mamy nadzieję, że czujecie się dobrze. My również cieszymy się dobrym zdrowiem.
11:29 - Doniósł nam Menelaos, że pragniecie wrócić do swoich domów i oddać się własnym zajęciom.
11:30 - Zarządzam tedy, aby wszyscy, którzy wrócą do siebie przed trzydziestym dniem miesiąca Ksantyka, mieli zapewniony spokój.
11:31 - Będą mogli swobodnie przestrzegać żydowskich zwyczajów co do spożywania pokarmów i wszystkich innych oraz swego prawa, jak żyli do tej pory. Nikt spośród nich nie może być niepokojony w żaden sposób z tego powodu, że nieświadomie dopuścił się jakiegoś wykroczenia wobec naszego prawa.
11:32 - Posyłam do was Menelaosa, żebyście już przestali się niepokoić.
11:33 - Bądźcie zdrowi! Pisane w roku sto czterdziestym ósmym, piętnastego dnia miesiąca Ksantyka.
11:34 - Rzymianie również przysłali im list, w którym pisali: Wysłannicy rzymscy, Kwintus Memmius i Tytus Manius, pozdrawiają naród żydowski.
11:35 - My również zgadzamy się na te warunki, które uzgodnił z wami Lizjasz, krewny króla.
11:36 - Natomiast co do spraw, które miały być przedłożone królowi, to skoro tylko zapoznacie się z nimi, przyślijcie kogoś zaraz, byśmy mogli je jak najkorzystniej dla nas załatwić. My udajemy się teraz do Antiochii.
11:37 - Pośpieszcie się więc i przyślijcie nam kogoś z wiadomością, co o tym sądzicie.
11:38 - Bądźcie zdrowi! Pisane w roku sto czterdziestym ósmym, piętnastego dnia miesiąca Ksantyka.