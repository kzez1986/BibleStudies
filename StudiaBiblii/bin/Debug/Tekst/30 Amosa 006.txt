6:1 - Biada tym, co tak beztrosko żyją na Syjonie i co są tak pewni siebie na górach Samarii. Biada książętom pierwszego spośród wszystkich narodów, (biada tym, u których zbiera się cały Izrael).
6:2 - Idźcie w stronę Kalne i rozejrzyjcie się dobrze, potem udajcie się do Chamat-Rabba - miasta wielkiego, wstąpcie później do Gat, które leży w ziemi filistyńskiej! Czy jesteście silniejsi od tamtejszych ? Czy kraj wasz jest większy niźli ich królestwa?
6:3 - Wy, co tak usiłujecie oddalić dzień nieszczęścia, w rzeczywistości tylko przybliżacie dzień gwałtu.
6:4 - Wylegujecie się na łożach ze słoniowej kości, rozkładacie się wygodnie na swoich dywanach. Spożywają jagnięta ze stada i cielęta z samego środka obory.
6:5 - Melodie zawodzicie przy dźwięku harfy i chcecie jak Dawid nowe pieśni układać.
6:6 - Wino pijecie ogromnymi czarami, ciała sobie namaszczacie najdroższym olejkiem i wcale nie myślicie o tym, że dom Józefa chyli się ku zgubie.
6:7 - Dlatego musicie iść teraz na wygnanie, wszyscy uprowadzeni będziecie. Skończyły się już dla hulaków zabawy!
6:8 - Bóg zaś i Pan nasz poprzysiągł na siebie - oto wyrocznia Pana i Boga Zastępów: Brzydzę się wyniosłością Jakuba, nienawidzę jego pałaców, zgubę zgotuję miastu i wszystkiemu, co w nim pozostało.
6:9 - A jeśli po tym wszystkim jeszcze choć dziesięciu mężów znajdzie się gdzieś w jednym domu, wszyscy oni także umrzeć będą musieli.
6:10 - Tylko bardzo nieliczni zdołają się uratować, ażeby wynieść kości już umarłych z domu. Kiedy zaś zapytają siedzącego w kącie, czy jest ktoś jeszcze w domu, to on odpowie: Nie, i doda: Mów cicho i nie wypowiadaj imienia Bożego!
6:11 - Pan bowiem rozkazał i w gruzach lec musi dom wielki, a mały rozsypie się na drobne części.
6:12 - Czyż konie biegają po skałach lub czy ktoś orkę uprawia wołami na morzu? A wyście prawo w truciznę zmienili, owoce sprawiedliwości - w bardzo gorzki piołun.
6:13 - Cieszycie się po zdobyciu Lo-Debar mówiąc: Przecież własnymi siłami wzięliśmy Karnaim.
6:14 - Ale ześlę na was, domu Izraela, lud, który was zacznie nękać od Wejścia do Chamat aż do Araby potoku - oto wyrocznia Pana i Boga Zastępów.