13:1 - A dnia tego wyszedł Jezus z domu i usiadł na brzegu morza.
13:2 - I zgromadziły się wokół Niego tak wielkie rzesze, że aż wstąpił do łodzi i tam usiadł, a tłum został nad brzegiem.
13:3 - I mówił im wiele przez przypowieści w te słowa: Oto siewca wyszedł siać.
13:4 - A kiedy siał, niektóre ziarna padły na drogę, a ptaki nadleciawszy wydziobały je.
13:5 - Inne padły na grunt skalisty, tam, gdzie nie miały wiele ziemi. Niebawem wzeszły, bo nie były na dużej głębokości,
13:6 - ale gdy ukazało się słońce, zostały spalone i uschły - bo nie miały korzenia.
13:7 - Jeszcze inne padły między ciernie. A ciernie wybujały i zagłuszyły je.
13:8 - I wreszcie inne padły na dobrą ziemię i wydały plon stokrotny, sześćdziesięciokrotny i trzydziestokrotny.
13:9 - Kto ma uszy, niech słucha.
13:10 - A uczniowie zbliżywszy się do Niego zapytali: Dlaczego nauczasz ich w przypowieściach?
13:11 - I odpowiedział im: Wam dane jest poznać tajemnice królestwa niebieskiego, a im nie.
13:12 - Bo temu, który ma, będzie dodane i będzie posiadał aż w nadmiarze, a temu, który nie ma, będzie zabrane nawet to, co ma.
13:13 - To właśnie dlatego mówię do nich w przypowieściach: patrzą bowiem, a nie widzą, i słuchają, a nie słyszą i nie rozumieją.
13:14 - I tak to wypełnia się na nich przepowiednia Izajasza, który mówił: Będziecie się wsłuchiwać, ale nic nie zrozumiecie i będziecie się przyglądać bardzo, ale nie zobaczycie.
13:15 - Skamieniało bowiem serce tego ludu, ciężko im było usłyszeć coś uszami, a oczy swoje zamknęli po to, aby przypadkiem nie zobaczyli oczyma i nie usłyszeli uszami; żeby nie pojęli umysłem i nie nawrócili się, i żebym ich nie uleczył.
13:16 - Wasze zaś oczy błogosławione, bo widzą; błogosławione uszy wasze, bo słyszą.
13:17 - Zaprawdę bowiem mówię wam, że wielu proroków i sprawiedliwych pragnęło widzieć to, co wy widzicie, ale nie zobaczyło, i słyszeć to, co wy słyszycie, a nie usłyszało!
13:18 - Posłuchajcie zatem przypowieści o siewcy:
13:19 - Gdy ktoś słucha nauki o królestwie, ale nie rozumie jej, wtedy przychodzi zły [duch) i zabiera to, co zostało zasiane w sercu tego człowieka. Taki człowiek - to inaczej ziarno, zasiane przy drodze.
13:20 - A ziarno zasiane na gruncie skalistym - to człowiek, który słucha nauki i przyjmuje ją natychmiast z radością.
13:21 - Nie ma jednak w sobie korzenia, jest człowiekiem chwiejnym. Kiedy przychodzi ucisk albo prześladowanie z powodu owej nauki, natychmiast upada.
13:22 - Ziarno zasiane między ciernie - to człowiek, który słucha nauki, ale troski tego świata i zwodnicze bogactwa zdusiły słowo tak, że nie może wydać owocu.
13:23 - Ziarno rzucone na glebę dobrą oznacza człowieka, który słucha nauki i rozumie ją. Taki przynosi owoc już to stokrotny, już to sześćdziesięciokrotny, już to trzydziestokrotny.
13:24 - Opowiedział im też inną przypowieść: Podobne jest królestwo niebieskie do człowieka, który zasiał na swoim polu dobre ziarno.
13:25 - Lecz kiedy ludzie spali, przyszedł jego nieprzyjaciel, nasiał kąkolu między pszenicę i odszedł.
13:26 - A kiedy zboże podrosło i wypuściło kłosy, ukazał się także i kąkol.
13:27 - Wówczas słudzy przyszli do właściciela i powiedzieli mu: Panie, czyż nie zasiałeś na twoim polu dobrego ziarna? Skąd się w nim wziął kąkol?
13:28 - A on odpowiedział: Człowiek nieprzyjazny uczynił to. Tedy zapytali słudzy: Czy chcesz, żebyśmy poszli i powyrywali kąkol.
13:29 - Lecz On odpowiedział: Nie, żebyście wyrywając kąkol nie zniszczyli przypadkiem i pszenicy.
13:30 - Pozwólcie jednemu i drugiemu rosnąć aż do żniwa. A podczas żniw powiem robotnikom: Zbierzcie naprzód kąkol i powiążcie go w snopki na spalenie, a potem zniesiecie pszenicę do mojego spichlerza.
13:31 - Powiedział im też inną przypowieść: Królestwo niebieskie podobne jest do ziarenka gorczycy, które wziął człowiek i zasiał na swym polu.
13:32 - Jest ono najmniejsze ze wszystkich nasion, lecz kiedy wyrośnie, okazuje się największym wśród krzewów i staje się nawet drzewem, tak że ptaki, co żyją w powietrzu, nadlatują i zakładają gniazda na jego gałęziach.
13:33 - Powiedział im jeszcze inną przypowieść: Królestwo niebieskie podobne jest do kwasu, który wzięła pewna kobieta i włożyła w trzy miary mąki, aby się wszystko zakwasiło.
13:34 - Wszystko to mówił Jezus do tłumów w przypowieściach, a bez przypowieści nic im nie mówił.
13:35 - I tak miała się wypełnić przepowiednia Proroka: Otworzę me usta, aby głosić przypowieści, będę ogłaszał rzeczy zakryte od założenia świata.
13:36 - A potem zostawiając rzesze, przybył do domu. Wtedy uczniowie przyszli do Niego i powiedzieli: Wytłumacz nam przypowieść o kąkolu na roli.
13:37 - A On odpowiadając im rzekł: Tym, który zasiewa dobre ziarno, jest Syn Człowieczy.
13:38 - Rolą jest świat, dobrym ziarnem są poddani królestwa, a kąkolem synowie czarta.
13:39 - Ów nieprzyjaciel, który zasiał kąkol - to szatan, żniwem jest koniec świata, a żniwiarzami aniołowie.
13:40 - Podobnie jak zbiera się kąkol i spala w ogniu, tak też będzie przy końcu świata.
13:41 - Syn Człowieczy wyśle swoich aniołów, a ci zgromadzą z Jego królestwa wszystkie zgorszenia i wszystkich, którzy się dopuszczają nieprawości.
13:42 - I wrzucą ich do ognistego pieca, gdzie będzie płacz i zgrzytanie zębów.
13:43 - Tymczasem sprawiedliwi zajaśnieją jak słońce w królestwie ich Ojca. Kto ma uszy, niech słucha.
13:44 - Królestwo niebieskie podobne jest do skarbu ukrytego w ziemi. Znalazł go pewien człowiek i ponownie ukrył. A potem, uradowany bardzo, poszedł, sprzedał wszystko, co miał, i kupił tę ziemię.
13:45 - Królestwo niebieskie jest też podobne do kupca, poszukującego rzadkich pereł.
13:46 - Gdy znajdzie jakąś bardzo cenną, idzie, sprzedaje wszystko, co ma, i kupuje tę perłę.
13:47 - Królestwo niebieskie jest nadto podobne do sieci, które rzuca się w morze i zagarnia różne rodzaje ryb.
13:48 - Kiedy się napełnią, rybacy wyciągają je na brzeg. A potem siadają i wybierają dobre ryby do koszów, a złe wyrzucają.
13:49 - Tak też będzie i przy końcu świata: zjawią się aniołowie, oddzielą złych od sprawiedliwych
13:50 - i wrzucą do rozpalonego pieca. Tam będzie płacz i zgrzytanie zębów.
13:51 - Czy zrozumieliście to wszystko? A oni odpowiedzieli: Tak.
13:52 - Tedy rzekł do nich: Tak więc każdy uczony w Piśmie, gdy staje się uczniem królestwa niebieskiego, podobny jest do pana domu, który wydobywa ze swego skarbca to, co nowe, i to, co stare.
13:53 - A kiedy skończył nauczać w przypowieściach, odszedł z tamtych okolic.
13:54 - Przyszedł w swe ojczyste strony i nauczał ludzi w ich synagogach tak, że wszyscy pełni podziwu [pytali]: Skąd u Niego taka mądrość i te cuda?
13:55 - Czyż nie jest to syn cieśli? Czyż Jego matka nie nazywa się Maryja, a bracia Jego Jakub, Józef, Szymon i Juda?
13:56 - A Jego siostry - czy nie są wszystkie wśród nas? Skąd więc Mu to wszystko?
13:57 - I byli nawet Nim zgorszeni. Lecz Jezus powiedział: Prorok nie bywa znieważany inaczej, jak tylko w swojej ojczyźnie i we własnym domu.
13:58 - I z powodu ich niedowiarstwa nie uczynił tam wielu cudów.