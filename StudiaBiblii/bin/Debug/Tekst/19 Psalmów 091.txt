91:1 - Kto przebywa pod opieką Najwyższego i w cieniu Wszechmocnego odpoczywa,
91:2 - ten może mówić do Pana: Tyś ucieczką i twierdzą moją, i Bogiem, któremu zaufałem.
91:3 - On cię wyzwala z sideł myśliwego i ratuje od wszelkiej zguby.
91:4 - Osłania cię swoimi skrzydłami, pod Jego piórami znajdujesz schronienie, a Jego wierność jest ci puklerzem i tarczą.
91:5 - Nie musisz się lękać nocnych widziadeł ani żadnych strzał za dnia latających,
91:6 - ani śmierci, co zagraża w południe.
91:7 - Choćby tysiąc padło tuż obok ciebie, a dziesięć tysięcy po twojej prawicy, ciebie nie spotka nic złego.
91:8 - Własnymi oczyma będziesz patrzył, będziesz widział, jak się odpłaca bezbożnym.
91:9 - Pan jest schronieniem dla ciebie, a za obrońcę masz Najwyższego.
91:10 - Żadne nieszczęście na ciebie nie spadnie, nic nie zagraża twemu namiotowi.
91:11 - Bo On rozkazał swoim aniołom, aby cię strzegli na wszystkich drogach.
91:12 - Będą cię więc nosić na swoich rękach, żebyś nie skaleczył nogi o kamień.
91:13 - Będziesz stąpał po wężach i żmijach, będziesz deptał nawet lwy i smoki.
91:14 - Ponieważ liczy na Mnie, będę go ratował, będę bronił, bo zna moje imię.
91:15 - Gdy będzie mnie wzywał, zechcę go wysłuchać, będę z nim w nieszczęściu, ocalę go i zgotuję mu chwałę.
91:16 - Obdarzę go także bardzo długim życiem i pozwolę mu ujrzeć moje zbawienie.