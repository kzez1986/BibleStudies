13:1 - Mądry syn - to owoc ojcowskich pouczeń, niesforny zaś nie słucha żadnego napomnienia.
13:2 - Spożywa już teraz z owoców słów swoich, przewrotni zaś sycą się gwałtem.
13:3 - Kto pilnuje ust własnych, czuwa nad swym życiem, kto usta szeroko otwiera, tego spotka zagłada.
13:4 - Leniwy na próżno mnoży swe żądania, zaspokojone zaś będą pragnienia pilnego.
13:5 - W prawym budzą odrazę przewrotne słowa, bezbożny się lubuje w tym, co podłe i wstrętne.
13:6 - Sprawiedliwość osłania prawych na ich drogach, bezbożnika wiodą jego grzechy ku zgubie.
13:7 - Niektórzy udają bogaczy, chociaż nic nie mają, inny wydaje się ubogim, a ma w bród wszystkiego.
13:8 - Bogactwo człowieka - to okup za życie, a ubogi nawet nie wie o potrzebie wykupu.
13:9 - Światłość sprawiedliwego promieniuje szeroko, a lampa niewiernych przygasa.
13:10 - Pyszałek zawsze skory do kłótni, mądry pozwala sobie coś doradzić.
13:11 - Szybko przemija bogactwo źle zdobyte, bogaty będzie ten, kto się bogaci powoli.
13:12 - Serce boleje, gdy musi długo czekać, a źródłem życia są spełnione nadzieje.
13:13 - Kto słów mądrych nie słucha, krzywdę sobie czyni, kto szanuje przykazania, będzie ocalony.
13:14 - Pouczenia mądrych są źródłem życia, dzięki nim unika się sideł śmierci.
13:15 - Prawdziwa mądrość budzi życzliwość, życie zdrajcy wiedzie ku zagładzie.
13:16 - Mądry się zastanawia nad wszystkim, co czyni, a głupiec tylko pomnaża głupstwa.
13:17 - Niemądry posłaniec sprowadza nieszczęście, a mądry - przynosi ocalenie.
13:18 - Kto nie znosi napomnień, nędzę cierpi i wzgardę, chwałę zaś ten zyskuje, kto daje się pouczyć.
13:19 - Spełnionym pragnieniem raduje się serce, dla głupca - rzecz straszna od zła się odwrócić.
13:20 - Kto z mądrym przestaje, sam mądrym się stanie, kto przyjaźni się z głupcem, nie wyjdzie mu to na dobre.
13:21 - Nieszczęścia prześladują grzeszników, dobro dostaną w nagrodę prawi.
13:22 - Sprawiedliwi pozostawią swym wnukom dziedzictwo, bogactwa grzeszników będą rozdzielone wśród prawych.
13:23 - Z pracy rąk niezamożnych wiele pożywienia, ubogi jest niesłusznie odzierany z wszystkiego.
13:24 - Kto rózgi nie używa, nie kocha swego syna, kto zaś go kocha, karci go zawczasu.
13:25 - Sprawiedliwy je aż do zaspokojenia głodu, a żołądek bezbożnika musi głód odczuwać.