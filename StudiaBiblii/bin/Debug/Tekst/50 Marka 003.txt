3:1 - I znów wszedł kiedyś do synagogi, i zastał tam człowieka, który miał uschłą rękę.
3:2 - A oni podpatrywali Go, czy dokona uzdrowienia w szabat, żeby móc Go potem oskarżyć.
3:3 - I powiedział do człowieka z uschłą ręką. Stań tu wobec wszystkich.
3:4 - A potem rzekł do nich: Czy w szabat wolno czynić dobro czy zło, ocalić życie czy zabić je? Lecz oni nic nie odpowiedzieli.
3:5 - Wtedy spojrzawszy na nich gniewnie zasmucił się z powodu zatwardziałości ich serca i rzekł do owego człowieka: Wyciągnij rękę. I wyciągnął rękę, i została uzdrowiona.
3:6 - Wtedy faryzeusze, wyszedłszy wspólnie z herodianami, udali się na naradę, jak by Go zgładzić.
3:7 - Jezus tymczasem oddalił się razem ze swymi uczniami nad jezioro. Szło z Nim wiele ludzi z Galilei, z Judei,
3:8 - z Jerozolimy, z Idumei, z Transjordanii, z okolic Tyru i Sydonu. Mnóstwo ludzi schodziło się do Niego na wieść o Jego czynach.
3:9 - Wtedy powiedział uczniom, żeby była dlań wolna jedna łódka, ze względu na tłum, iżby nie napierał zbyt mocno.
3:10 - Uzdrowił tam bowiem wielu i dlatego cisnęli się, by Go dotknąć, wszyscy, którzy cierpieli na jakieś dolegliwości.
3:11 - Co więcej, nawet duchy nieczyste na Jego widok padały wołając: Tyś jest Synem Bożym.
3:12 - Lecz On nakazywał im surowo, żeby Go nie ujawniano.
3:13 - A potem wszedł na górę i wezwał do siebie tych, których chciał. I przyszli do Niego.
3:14 - I ustanowił Dwunastu, ażeby z Nim byli po to by mógł ich posłać głosić naukę
3:15 - i aby mieli władzę wypędzania złych duchów.
3:16 - Tak więc ustanowił Dwunastu: Szymona, któremu nadał imię Piotr;
3:17 - Jakuba, syna Zebedeusza, i Jana, brata Jakubowego, nadając im imię Boanerges, to znaczy: Synowie Gromu.
3:18 - Ponadto Andrzeja, Filipa, Bartłomieja, Mateusza, Tomasza, Jakuba - syna Alfeusza, Tadeusza, Szymona Gorliwego
3:19 - i Judasza Iskariotę - tego, który Go zdradził.
3:20 - Kiedy przyszedł do domu, tłum znów tak się cisnął, że nawet nie mogli się posilić.
3:21 - A gdy dowiedzieli się o tym Jego bliscy, poszli, żeby Go upomnieć. Mówili bowiem między sobą: Postradał zmysły.
3:22 - Tymczasem uczeni w Piśmie, ci, którzy przybyli z Jerozolimy, mówili: Ma Belzebuba i wyrzuca złe duchy przez przywódcę złych duchów.
3:23 - Przywoławszy ich tedy do siebie, mówił do nich w przypowieściach: Jakżeż szatan może wyrzucać szatana?
3:24 - Jeżeli jakieś królestwo jest rozdarte samo w sobie, to nie może ono ostać się długo.
3:25 - Podobnie jeśli jakiś dom jest podzielony sam w sobie, to też nie ostanie się długo.
3:26 - Jeśli więc szatan występuje przeciwko sobie samemu i sam się rozdziela, to nie może trwać długo. Już z nim koniec.
3:27 - Lecz nikt nie może wejść do domu człowieka silnego i zagrabić jego majętność, chyba że wpierw zwiąże owego mocarza, a potem dopiero złupi jego dom.
3:28 - Zaprawdę powiadam wam: wszystko będzie ludziom wybaczone, wszystkie grzechy i bluźnierstwa, których by się dopuścili.
3:29 - Lecz jeśli ktoś bluźni przeciwko Duchowi Świętemu, nigdy nie będzie mu to odpuszczone: na wieki winien jest grzechu.
3:30 - To dlatego [tak oświadczył], iż mówili: Ma ducha nieczystego.
3:31 - Przybyła też matka Jego i bracia i stanąwszy na zewnątrz posłali do Niego, aby Go przywołać.
3:32 - Wokół Niego siedziało właśnie mnóstwo ludzi, kiedy Mu doniesiono: Twoja matka i bracia twoi są na dworze i pytają się o Ciebie.
3:33 - Wtedy Jezus odpowiedział: Któż to jest moja matka i kto to są moi bracia?
3:34 - A potem, patrząc na siedzących dokoła, rzekł: Oto moja matka i moi bracia.
3:35 - Kto bowiem pełni wolę Bożą, ten jest moim bratem, moją siostrą i matką.