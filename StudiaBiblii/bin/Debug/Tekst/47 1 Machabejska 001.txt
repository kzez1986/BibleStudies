1:1 - W owych czasach Macedończyk Aleksander, syn Filipa, nadciągnął z kraju Kittim, pokonał Dariusza, króla Persów i Medów, i jako jego następca został pierwszym władcą Hellady.
1:2 - Prowadził on liczne wojny, zdobył wiele twierdz i pokonał niejednego władcę ziemi.
1:3 - Dotarł aż do krańców świata, złupił wiele narodów i cała ziemia legła bezbronna u jego stóp, a on stawał się coraz bardziej wyniosły i dumny.
1:4 - Miał ogromne wojsko, panował nad wieloma krajami, narodami i ich władcami i wszyscy musieli płacić mu daniny.
1:5 - Aż oto pewnego dnia zasłabł, tak że nie mógł się podnieść ze swego posłania i poczuł, że zbliża się śmierć.
1:6 - Zawołał tedy swoich najwyższych dowódców tych, którzy razem z nim wzrastali od dzieciństwa i jeszcze za życia podzielił między nich całe królestwo.
1:7 - Zmarł Aleksander po dwunastu latach swoich rządów.
1:8 - Po śmierci Aleksandra przejęli tedy władzę jego dowódcy, każdy na swoim terenie,
1:9 - i nałożyli sobie na głowy diademy królewskie, a po nich przez dłuższy czas rządzili ich potomkowie i sprowadzali na całą ziemię wiele nieszczęść.
1:10 - To spośród nich wyrosła odrośl szczególnie bezbożna, Antioch Epifanes, syn króla Antiocha. Początkowo przebywał on jako zakładnik w Rzymie, władzę zaś objął w roku sto trzydziestym siódmym panowania greckiego.
1:11 - W tym czasie pojawili się w Izraelu liczni zdrajcy prawa i swoimi słowami wielu doprowadzili do upadku. Mówili bowiem: Powinniśmy zawrzeć przymierza z narodami, które nas otaczają, bo wiedzie się nam coraz gorzej od czasu, kiedyśmy się od nich oddalili.
1:12 - I spodobała się wielu ta rada.
1:13 - Natychmiast też zgłosiło się kilku spośród ludu i udali się do króla, a król pozwolił im, żeby żyli według praw i zwyczajów obcych ludów.
1:14 - Zbudowali więc w Jerozolimie gimnazjon, jakie zwykle urządzają u siebie obce narody.
1:15 - Zaczęli się też pozbywać znaku obrzezania, łamiąc w ten sposób święte przymierze. Mieszali się coraz bardziej z obcymi narodami, aby wspólnie dopuszczać się wszelkiego zła.
1:16 - Kiedy Antioch poczuł się już dostatecznie umocniony w swojej władzy, zapragnął zostać królem także Egiptu, żeby mieć władzę nad dwoma królestwami.
1:17 - Wkroczył więc do Egiptu, prowadząc ze sobą bardzo liczne wojsko, rydwany, słonie, konnicę i wiele okrętów.
1:18 - Rozpoczął wojnę przeciwko Ptolemeuszowi, królowi Egiptu, i wkrótce go pokonał. Sam Ptolemeusz zdołał uciec, ale w walce poległo bardzo wielu jego wojowników.
1:19 - Wszystkie warownie egipskie zostały zdobyte, a cały kraj złupiony.
1:20 - Po zwycięstwie nad Egiptem w roku sto czterdziestym trzecim, wyruszył na Izrael i wkrótce się znalazł z licznymi wojskami pod murami Jerozolimy.
1:21 - Zadufany we własne siły wtargnął do świątyni, zabrał złoty ołtarz całopalenia, świecznik z wszystkimi jego przyborami,
1:22 - stół do chlebów pokładnych, naczynia do składania ofiar płynnych, puchary, złote kadzielnice, zasłonę, wieńce, złote ozdoby frontonu świątyni. Z wszystkich przedmiotów kazał odrywać złoto.
1:23 - Zabrawszy następnie srebro, złoto i drogie naczynia oraz wszystko, cokolwiek zdołał znaleźć spośród ukrytych skarbów,
1:24 - kazał przewieźć do swojego kraju. [W Jerozolimie] zaś sprawił rzeź i przemawiał z ogromną butą.
1:25 - Izrael cały pogrążył się w wielkiej żałobie.
1:26 - Jęczeli wszyscy przełożeni i starsi, z sił opadły dziewczęta, osłabli też młodzi ludzie i przeminęła piękność kobiet.
1:27 - Lamentowali wszyscy małżonkowie i rozpaczały oblubienice siedząc samotnie na łożach.
1:28 - Losem swoich mieszkańców wzruszona była cała ziemia, a wszystek dom Jakuba hańba okryła.
1:29 - W dwa lata później wysłał król swojego głównego poborcę podatków do miast judzkich i polecił mu ściągać z nich podatki. Przybył więc ów wysłannik z licznym wojskiem do Jerozolimy
1:30 - i zaczął podstępnie zapewniać mieszkańców miasta, że przybywa w zamiarach pokojowych. Kiedy zaś uwierzono jego zapewnieniom, napadł niespodziewanie na miasto, rozgromił jego mieszkańców, zadając śmierć bardzo wielu Izraelitom.
1:31 - Kazał też złupić całe miasto i puścić z dymem wszystkie domy oraz zburzyć obronne mury miasta.
1:32 - Uprowadzono do niewoli wszystkie kobiety i dzieci, a całe ich mienie podzielono i zabrano jako łup.
1:33 - Dokoła Miasta Dawidowego wzniesiono wysoki mur z potężnymi wieżami obronnymi, żeby mogło im służyć za twierdzę.
1:34 - Twierdza została obsadzona ludźmi, którzy nie szanowali prawa. Gdy się w niej umocnili,
1:35 - zaopatrzyli się w broń i żywność, i tam właśnie złożyli łupy, które zabrali z Jerozolimy. Z czasem stanowili oni [dla Żydów] bardzo wielkie zagrożenie.
1:36 - Dla świątyni stali się niebezpieczni z ukrycia, zawsze byli dla Izraela bardzo groźnym wrogiem.
1:37 - Wokół świątyni rozlewali krew ludzi niewinnych i bezcześcili wszystkie miejsca święte.
1:38 - Pouciekali przed nimi mieszkańcy Jeruzalem, a do miasta zaczęli ściągać cudzoziemcy; dla swoich stało się ono miastem obcym, a jego synowie musieli z niego odejść.
1:39 - Świątynia ograbiona była jak pustynia, jej święta zmieniły się w dni żałoby, nikt się nie przejmował jej szabatami, a ona sama zamiast szacunku doznawała pogardy.
1:40 - I jak kiedyś wielka była jej sława, tak wielka teraz stała się jej hańba. Strącona z dawnych wyżyn, leżąc jęczy w smutku.
1:41 - W końcu wydał król dekret, skierowany do całego państwa,
1:42 - żeby wszyscy stanowili jeden naród i nie żyli już każdy według własnych obyczajów. Wszystkie inne narody poddały się temu dekretowi królewskiemu,
1:43 - a służba boża nakazana przez króla spodobała się także wielu Izraelitom, którzy zaczęli składać ofiary różnym podobiznom bożków i bezcześcić szabat.
1:44 - Król rozesłał swoich ludzi do Jerozolimy i do innych miast judzkich z pisemnym zarządzeniem, żeby wszyscy wprowadzali obyczaje dotychczas nieznane w całym kraju.
1:45 - [Domagał się w tym piśmie], żeby zaprzestano składania w świątyni całopaleń, ofiar krwawych i płynnych; żeby nie obchodzono szabatów i dni świątecznych;
1:46 - żeby przestano otaczać czcią świątynię i jej świętych.
1:47 - Zarządził też, żeby były wznoszone ołtarze, sanktuaria i świątynie dla obcych bożków oraz żeby składano na ofiarę świnie i inne nieczyste zwierzęta.
1:48 - Synowie Izraelitów nie mieli już być poddawani obrzezaniu, przeciwnie: wolno im było kalać się wszystkim, co nieczyste i budzić odrazę.
1:49 - W ten sposób miało dojść do całkowitego zapomnienia prawa i wszystkiego, co ono nakazuje.
1:50 - Ten zaś, kto by nie chciał posłuchać nakazów króla, miał być ukarany śmiercią.
1:51 - Podobne zarządzenia rozesłał [król] po całym swoim państwie. Ustanowił też specjalnych urzędników, którzy mieli czuwać nad wprowadzeniem w życie jego zarządzeń w całym kraju. Wydał także rozkaz, żeby miasta judzkie kolejno składały ofiary na cześć bożków.
1:52 - Wielu spośród narodu izraelskiego poddało się tym zarządzeniom. Odpadli oni od Prawa i wyrządzili wiele złego całemu krajowi.
1:53 - [Prawdziwi] Izraelici musieli od nich stronić i jak zbiegowie ukrywać się po różnych miejscach, gdzie mogli znaleźć schronienie.
1:54 - Piętnastego dnia miesiąca Kislew, w sto czterdziestym piątym roku [król] kazał wznieść na ołtarzu całopalenia ohydę spustoszenia. W innych miastach judzkich budowano również ołtarze.
1:55 - Przed drzwiami domów i na placach palono kadzidła.
1:56 - Wszystkie zwyczaje Prawa, które odnaleziono, były darte na strzępy i palone.
1:57 - Ten, u kogo znaleziono Księgę Przymierza albo stwierdzono, że żyje według przepisów Prawa, zgodnie z rozkazem króla był skazywany na śmierć.
1:58 - I tak z miesiąca na miesiąc coraz boleśniej odczuwał Izrael nad sobą obcą władzę. Oni zaś dopuszczali się przemocy wobec wszystkich, których tylko zdołali pochwycić w jakimś mieście.
1:59 - Dnia dwudziestego piątego miesiąca Kislew złożono ofiary na ołtarzu, który został wzniesiony na miejscu ołtarza całopalenia.
1:60 - [Wtedy to] na rozkaz króla zostały wymordowane wszystkie matki, które pozwoliły obrzezać swoje dzieci.
1:61 - Niemowlęta zawieszano na szyjach pomordowanych matek. Pozabijano także tych, którzy mieszkali z nimi w tym samym domu oraz tych wszystkich, którzy dokonywali obrzezań.
1:62 - Mimo to wielu Izraelitów nie dało się złamać. Nie tknęli tego, co było nieczyste.
1:63 - Woleli raczej umierać niż skalać się nieczystymi pokarmami albo zbezcześcić święte Przymierze. Tak więc umierali.
1:64 - [Widać stąd, jak] wielki gniew [Boży] zaciążył nad całym Izraelem.