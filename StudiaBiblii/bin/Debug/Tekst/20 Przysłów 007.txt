7:1 - Synu mój, posłuchaj słów moich i zapamiętaj dobrze moje pouczenia.
7:2 - Przestrzegaj moich przykazań, abyś miał życie, i strzeż mojej nauki jak źrenicy oka.
7:3 - Przytwierdź ją sobie do palców, zapisz głęboko w swym sercu!
7:4 - Powiedz Mądrości: Tyś moją siostrą!, a roztropność nazwij swoją przyjaciółką.
7:5 - Ona cię ustrzeże przed żoną drugiego i przed cudzoziemką mówiącą pochlebstwa.
7:6 - Kiedy przez okna domu patrzyłem, gdy tak przez kraty okien wyglądałem,
7:7 - zobaczyłem pośród nieuświadomionych, dostrzegłem między młodzieńcami człowieka młodego całkiem bez rozumu.
7:8 - Szedł ulicą, blisko narożnika i skierował się w stronę jej domu.
7:9 - A kiedy dzień się już chylił i mrok zapadał, noc przyszła i wszystko spowiły ciemności,
7:10 - wtedy podeszła do niego kobieta w stroju nierządnicy, z ukrytymi myślami.
7:11 - Żądzą cała płonie, nie panuje nad sobą, jej nogi nie mogą już dłużej ustać w domu.
7:12 - Teraz jest na ulicy, za chwilę - na placu, czatuje na rogach ulic.
7:13 - Wreszcie dopada go, całuje i mówi, strojąc bezczelne miny:
7:14 - Ślub kiedyś złożyłam przy biesiadnej ofierze i dziś go właśnie wypełniłam.
7:15 - Dlatego wyszłam ci naprzeciw, szukałam cię i oto znalazłam.
7:16 - Przykryłam specjalnie moje łoże barwnym kobiercem z Egiptu.
7:17 - Pokropiłam też moją pościel mirrą, aloesem i cynamonem.
7:18 - Chodź, będziemy się cieszyć aż do rana miłością, zakosztujemy miłosnych rozkoszy.
7:19 - Mojego męża nie ma w domu, udał się w podróż, jest teraz daleko.
7:20 - Zabrał ze sobą sakwę z pieniędzmi i wróci dopiero gdy pełnia księżyca.
7:21 - I tak go kusiła, namawiając długo, i uwodziła zwodniczymi wargami.
7:22 - Ogłupiały poszedł za nią w końcu, jak wół na rzeź prowadzony albo jak jeleń na powróz schwytany,
7:23 - dopóki strzała nie ugodzi go w wątrobę; albo jak ptak lecący prosto w sidła, nie wiedząc o tym, że idzie na zgubę.
7:24 - Usłuchajcie mnie tedy, synowie moi, i weźcie sobie do serca to, co do was mówię.
7:25 - Niech twoje serce nie skłania się w jej stronę i niech się nie błąka po jej zgubnych drogach.
7:26 - Bo wielu już ugodziła śmiertelnie, wielu też zamordowała.
7:27 - Przez dom jej wiedzie droga do zaświatów i do samych przybytków śmierci.