6:1 - W roku śmierci króla Ozjasza, widziałem Pana Boga siedzącego na wyniosłym tronie, a szata Jego swymi końcami wypełniała całą świątynię.
6:2 - Ponad Nim unosiły się serafiny, z których każdy miał sześć skrzydeł: dwoma przykrywał sobie twarz, dwoma zasłaniał stopy a dwa służyły im do latania.
6:3 - Wołali oni jeden do drugiego: Święty, Święty, Święty - Pan Zastępów Pełna jest cała ziemia Jego chwały.
6:4 - Od ich głosu aż zadrżały wiązania futryn a cała świątynia wypełniła się dymem.
6:5 - Wtedy ja powiedziałem: Biada mi, jestem zgubiony, bo jestem człowiekiem o nieczystych wargach i mieszkam pośrodku ludu mającego także nieczyste usta. Tymczasem oczy moje widziały króla, Pana Zastępów.
6:6 - Wtedy przyleciał do mnie jeden z serafinów, trzymając w rękach węgiel, który wziął szczypcami z ołtarza.
6:7 - Dotknął węglem moich ust i powiedział: Oto zostały dotknięte twoje usta; i jesteś już wolny od grzechu, zmazane są także nieprawości twoje.
6:8 - I usłyszałem słowa Pana mówiącego do mnie: Kogo mogę posłać? Kto będzie moim zwiastunem? Wtedy ja odpowiedziałem: Oto jestem, poślij mnie!
6:9 - Wówczas on odpowiedział: Idź i powiedz temu ludowi: Będziecie słuchać pilnie - ale nic nie zrozumiecie, będziecie się przypatrywać uważnie - ale nic nie zobaczycie.
6:10 - Uczyń twardym serce tego ludu i niech nic nie słyszy jego ucho, zakryj mu dokładnie jego oczy, żeby nic nie widział, żeby też niczego nie usłyszał swoimi uszami i żeby niczego nie pojęło jego serce; żeby się nie nawrócił i nie został uzdrowiony.
6:11 - Wtedy ja zapytałem: Jak długo [mam to czynić] Panie? Na to mi odpowiedział: Aż zostaną spustoszone i opuszczone przez ludzi te miasta; kiedy już nikogo nie będzie w żadnym domu, a pola ich staną się całkowitym pustkowiem.
6:12 - Aż Pan usunie stąd wszystkich ludzi, a cały kraj stanie się jedną wielką pustynią.
6:13 - A gdyby jeszcze została choć jedna dziesiątka ludu to i ci będą ograbieni ze wszystkiego jak terebint, z którego, po zwaleniu pień tylko będzie widać i ten pień będzie świętym zaczynem.