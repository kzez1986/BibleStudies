19:1 - Lepszy jest biedak kroczący prostą drogą niż głupiec z kłamstwem na ustach.
19:2 - Gorliwość nieroztropna jest również niedobra, kto biegnie zbyt szybko, ten zbłądzi.
19:3 - Głupota zasłania człowiekowi drogę, a wtedy jego serce buntuje się przeciw Panu.
19:4 - Bogactwa powiększają grono przyjaciół, ubogi zaś jest opuszczony nawet przez najbliższych.
19:5 - Fałszywego świadka spotka słuszna kara, kto zionie samym kłamstwem, nie ujdzie chłosty.
19:6 - Bogaczowi wielu mówi pochlebstwa, każdy chce być przyjacielem rozdającego podarki.
19:7 - O ubogim nic nie chcą wiedzieć nawet jego bracia, z dala trzymają się od niego jego przyjaciele. Za słowami goni, lecz ich nie znajduje.
19:8 - Kto wiedzę zdobywa - siebie samego kocha, kto troszczy się o rozsądek - znajduje szczęście.
19:9 - Fałszywego świadka spotka słuszna kara, kto zionie samym kłamstwem, na pewno przepadnie.
19:10 - Głupiemu zazwyczaj nie wiedzie się dobrze, nie udaje się też słudze zapanować nad księciem.
19:11 - Roztropność czyni człowieka cierpliwym, a jego chwałą jest zapominanie uraz.
19:12 - Zagniewanie króla jest jak lwa ryczenie, a jego łaskawość jak rosa na trawie.
19:13 - Syn nierozsądny to nieszczęście dla ojca, a kłótliwa kobieta - jak dach cieknący.
19:14 - Dom i całą majętność dziedziczy się po przodkach, a kobietę rozumną dostaje się od Pana.
19:15 - Leniwy chętnie i wcześnie spać idzie, musi głód cierpieć człowiek opieszały.
19:16 - Kto strzeże przykazań, zachowa życie, kto dróg Bożych nie strzeże, naraża się na zgubę.
19:17 - Kto się nad biednym lituje, Panu udziela pożyczki i za swoje uczynki otrzyma zapłatę.
19:18 - Póki jeszcze czas, karć swojego syna, nie dopuszczaj jednak do tego, by od karania zginął.
19:19 - Za każdy wybuch złości trzeba pokutować, jeśli się oszczędza złośnika, powiększa się jego karę.
19:20 - Posłuchaj więc dobrej rady, przyjmij napomnienie, żebyś był mądrzejszy na dni twojej przyszłości.
19:21 - Człowiek w swym sercu wiele planuje, liczą się jednak ostatecznie tylko sądy Pana.
19:22 - Ludzie we wszystkim szukają korzyści, lepszy jest jednak ubogi niż oszust.
19:23 - Bojaźń Boża prowadzi do życia, zapewnia jedzenie i spokój, i wolność od wszelkich nieszczęść.
19:24 - Opieszały do misy wyciąga rękę, ale do ust już jej nie doprowadzi.
19:25 - Uderzysz bezbożnika, to niemądry zmądrzeje, upomnisz rozsądnego - przybędzie mu wiedzy.
19:26 - Kto znieważa ojca i matkę z domu wypędza, ten jest bezecnym i zhańbionym synem.
19:27 - Jeśli nie będziesz napomnień słuchał, mój synu, to nie usłyszysz słów roztropności.
19:28 - Świadek nieuczciwy drwi sobie z prawa, usta bezbożnika zioną nieprawością.
19:29 - Już są przygotowane rózgi na bezbożnych i uderzenia na plecy niemądrych.