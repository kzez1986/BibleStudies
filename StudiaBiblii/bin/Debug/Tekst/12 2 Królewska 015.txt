15:1 - W roku dwudziestym siódmym panowania Jeroboama, króla izraelskiego, królem judzkim został Azariasz, syn Amazjasza.
15:2 - Miał on szesnaście lat, kiedy został królem, a rządy sprawował w Jerozolimie przez pięćdziesiąt dwa lata. Jego matka nazywała się Jekolia i pochodziła z Jerozolimy.
15:3 - Czynił on wszystko, co prawe w oczach Jahwe, żyjąc tak jak jego ojciec, Amazjasz.
15:4 - Ale i za jego czasów nie znikły całkowicie miejsca kultu na wyżynach. Lud nadal składał ofiary krwawe i palił kadzidła na wyżynach.
15:5 - Jahwe ciężko doświadczył króla: dotknął go trądem, tak że był trędowaty aż do śmierci i pozostawał w miejscu odosobnionym. Na czele domu królewskiego stał odtąd syn króla, Jotam. On też sądził ludność całego kraju.
15:6 - Pozostałe dzieje Azariasza, wszystkie jego dokonania są opisane w Księdze Kronik Królów Judzkich.
15:7 - Kiedy Azariasz odszedł do swoich przodków, pochowano go obok jego praojców w Mieście Dawidowym, a władzę po nim przejął jego syn Jotam.
15:8 - W roku trzydziestym ósmym panowania Azariasza, króla judzkiego, królem izraelskim w Samarii został Zachariasz, syn Jeroboama. Jego panowanie trwało tylko sześć miesięcy.
15:9 - Czynił on wszystko to, co złe w oczach Jahwe, tak jak to czynili jego ojcowie: nie schodził z drogi występków syna Nebata, Jeroboama, który cały Izrael doprowadził do upadku.
15:10 - Przeciwko niemu uknuł spisek syn Jabesza, Szallum, który go zgładził na oczach ludu w Jibleam i objął po nim władzę.
15:11 - Pozostałe dzieje Zachariasza są opisane w Księdze Kronik Królów Izraelskich.
15:12 - Jahwe powiedział kiedyś do Jehu: Synowie twoi aż do czwartego pokolenia będą zasiadać na tronie izraelskim. I tak było.
15:13 - W roku trzydziestym dziewiątym panowania Ozjasza, króla judzkiego, królem w Samarii został Szallum, syn Jabesza. Rządził tylko jeden miesiąc.
15:14 - Z Tirsy przyszedł bowiem do Samarii syn Gadiego, Menachem, zabił w Samarii Szalluma, syna Jabesza, i objął po nim władzę.
15:15 - Pozostałe dzieje Szalluma, a zwłaszcza zawiązany przez niego spisek, wszystko to jest opisane w Księdze Kronik Królów Izraelskich.
15:16 - Wtedy to Menachem uderzył na miasto Tappuach i wybił w nim oraz w okolicy, zaczynając od Tirsy, całą ludność, a to dlatego, że nie otworzono przed nim bram miasta; kazał też pootwierać mieczem łona wszystkich brzemiennych kobiet.
15:17 - W trzydziestym dziewiątym roku panowania Azariasza, króla judzkiego, królem izraelskim został syn Gadiego, Menachem. Rządził on w Samarii przez dziesięć lat.
15:18 - Czynił wszystko, co złe w oczach Jahwe i nie schodził, jak długo żył, z drogi występków syna Nebata, Jeroboama, który cały Izrael doprowadził do upadku.
15:19 - W tym czasie król asyryjski Pul napadł na kraj Menachema. Dał on wtedy Pulowi tysiąc talentów srebra w zamian za pomoc przy umacnianiu swej królewskiej władzy.
15:20 - Menachem otrzymywał te pieniądze od wszystkich Izraelitów - zwłaszcza od tych, którzy byli bogaci - by je przekazać królowi asyryjskiemu. Od każdego domagał się pięćdziesięciu sykli srebra. Król asyryjski rzeczywiście wycofał się z kraju, nie bawiąc w nim zbyt długo.
15:21 - Pozostałe dzieje Menachema, wszystkie jego dokonania są opisane w Księdze Kronik Królów Izraelskich.
15:22 - Kiedy Menachem odszedł do swoich przodków, władzę po nim objął jego syn Pekachiasz.
15:23 - W pięćdziesiątym roku panowania Azariasza, króla judzkiego, królem izraelskim w Samarii został Pekachiasz, syn Menachema. Jego panowanie trwało dwa lata.
15:24 - Czynił on wszystko, co złe w oczach Jahwe, nie schodził z drogi występków syna Nebata, Jeroboama, który cały Izrael doprowadził do upadku.
15:25 - Jego tarczownik Pekach, syn Remaliasza, uknuł przeciwko niemu spisek i zabił go w Samarii w wieży pałacu królewskiego. Zgładził także Argoba i Arieha oraz pięćdziesięciu Gileadytów [którzy byli z królem]. Zamordowawszy Pekachiasza, sam przejął po nim władzę.
15:26 - Pozostałe dzieje Pekachiasza, wszystkie jego dokonania są opisane w Księdze Kronik Królów Izraelskich.
15:27 - W pięćdziesiątym drugim roku panowania Azariasza, króla judzkiego, królem izraelskim w Samarii został Pekach, syn Remaliasza. Jego panowanie trwało dwadzieścia lat.
15:28 - Czynił on to, co złe w oczach Jahwe i nie schodził z drogi występków syna Nebata, Jeroboama, który doprowadził do upadku cały Izrael.
15:29 - Za czasów Pekacha, króla izraelskiego, Tiglat-Pileser, król asyryjski, wtargnął [do kraju] i zdobył Ijjon, Abel-Bet-Maaka, Janoach, Kedesz, Chasor, Gilead, Galileę, całą krainę Neftalego. Wszystkich mieszkańców tych ziem przesiedlono do Asyrii.
15:30 - Ozeasz, syn Eli, uknuł spisek przeciwko Pekachowi, synowi Remaliasza, i zabił go, przejmując po nim władzę w dwudziestym roku panowania Jotama, syna Ozjasza.
15:31 - Pozostałe dzieje Pekacha, wszystkie jego dokonania są opisane w Księdze Kronik Królów Izraelskich.
15:32 - W drugim roku panowania Pekacha, syna Remaliasza, króla izraelskiego, królem judzkim został Jotam, syn Ozjasza.
15:33 - Miał on dwadzieścia pięć lat, kiedy został królem, a rządził w Jerozolimie przez szesnaście lat. Jego matka nazywała się Jerusza i była córką Sadoka.
15:34 - Czynił on to, co prawe w oczach Jahwe, postępując dokładnie jak jego ojciec, Ozjasz.
15:35 - Jednakże i za jego czasów nie znikły całkowicie miejsca kultu na wyżynach. Lud nadal składał ofiary krwawe i palił kadzidła na wyżynach. To Jotam zbudował Bramę Górną w świątyni Jahwe.
15:36 - Pozostałe dzieje Jotama, wszystkie jego dokonania są opisane w Księdze Kronik Królów Judzkich.
15:37 - Za jego czasów Jahwe sprawił, że przeciw Judzie zaczęli zbrojnie występować Resin, król aramejski, oraz Pekach, syn Remaliasza.
15:38 - Kiedy Jotam odszedł do swoich przodków i został pochowany obok praojców w Mieście Dawidowym, władzę po nim objął jego syn Achaz.