4:1 - Posłuchajcie, dzieci Izraela, głosu Boga, Który spór wiedzie z mieszkańcami kraju. Bo nie masz już wśród nich miłosierdzia ni miłości i nikła jest znajomość Boga na ziemi.
4:2 - Pełno wszędzie cudzołóstwa, kłamstwa, zbrodni i grabieży, rozpusty i przemocy, i morderstw bez końca.
4:3 - Żałobą więc się okrywa kraj cały, i mieszkańcy jego idą ku zagładzie razem z dziką zwierzyną i powietrznym ptactwem. Wyginą także wszystkie ryby w morzu.
4:4 - Lecz nikt z tego powodu nie będzie oskarżany, nikogo nie będę też potępiał, oskarżam tylko was, kapłani!
4:5 - Upadasz bowiem w ciągu dnia i w nocy, a razem z tobą prorok upada. I do tego doprowadzę, że zginie nawet twoja matka.
4:6 - Ginie mój naród, bo brak mu poznania, bo to ty właśnie pouczeniami wzgardziłeś. Więc i Ja też tobą gardzę jako kapłanem. O prawie twego Boga całkiem zapomniałeś, dlatego Ja także zapomnę o twych synach.
4:7 - Im bardziej bowiem rosną w liczbę, tym częściej przeciw Mnie grzeszą, a część im należną zamienili na hańbę.
4:8 - I żyją z występków mojego ludu, i żądni są ciągle jego niegodziwości.
4:9 - Spotka więc kapłana to, co i lud cały: ukarzę go również za jego występki i odpłacę mu za wszystkie jego niecne czyny.
4:10 - Będą jeść co prawda, lecz się nie nasycą, będą nierząd uprawiać, lecz w liczbie ich nie przybędzie. Odeszli bowiem od Pana, a poszli nierząd uprawiać.
4:11 - Wino przynoszone w ofierze odbiera memu ludowi rozum.
4:12 - Prosi on wtedy o radę różne bóstwa z drewna, a wyroczni spodziewa się od swojej laski. Żądza rozpusty wiedzie go na puste bezdroża. Odszedł więc od swego Boga i oddał się nierządowi.
4:13 - Składają ofiary na górskich wzniesieniach, palą kadzidła na szczytach pagórków, pod terebintem, dębem i topolą, pod których cieniem jest im tak przyjemnie. I tak oto wasze córki nierząd uprawiają, a wasze synowe zdradzają swych mężów.
4:14 - Lecz nie córki wasze będę karał za to, że się już kiedyś nierządnicami stały; nie za to też wasze synowe, że mężów swoich zdradzają. Przecież to oni sami (kapłani) z nierządnicami chodzą, rozpustnice świątynne są przy nich, gdy ofiary składają. I tak cały lud nieświadom idzie ku zagładzie.
4:15 - Lecz jeśli już ty, Izraelu, twój nierząd uprawiasz, to niech chociaż Judy nie obciąża to samo! Nie chodźcie do Gilgal, nie wstępujcie do Bet-Awen i nie przysięgajcie: Na życie Pana!
4:16 - Jakże oporny jest Izrael - niczym narowiste bydle! Czyż więc ma go Pan wieść na pastwiska, jak prowadzi się jagnięta na rozległe łąki?
4:17 - Efraim z bożkami związał się przymierzem,
4:18 - dobrze się tam czuje między pijakami, ci zaś tylko nierządem żyją i rozkoszują się swym własnym bezwstydem.
4:19 - Lecz na swych skrzydłach wicher ich uniesie i wszyscy zginą haniebnie z powodu swych ołtarzy.