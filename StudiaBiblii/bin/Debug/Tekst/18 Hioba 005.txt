5:1 - Wołaj więc, ale czy ktoś ci odpowie? Ku któremu się zwrócisz ze świętych?
5:2 - Głupiego gniew zabija, wzburzenie unicestwia szaleńca.
5:3 - Widziałem wprawdzie, jak głupiec już zapuszczał korzenie, lecz oto musiał nagle zniknąć ze swojego miejsca.
5:4 - Jego dzieci, pozbawione opieki, będą ginąć w bramie, a nikt ich nie wesprze.
5:5 - Głodni wykradną mu zapasy, a sam zbierze plony spośród cierni, chciwi wyciągną rękę po jego bogactwa.
5:6 - Nieszczęście nie rodzi się z pyłu ziemi ani z pola uprawnego cierpienie.
5:7 - To człowiek rodzi się do cierpienia jak płomień ognia do tego, by wznieść się ku górze.
5:8 - A ja bym do Boga się zwrócił, Jemu bym rzecz moją przedłożył.
5:9 - Bo On czyni rzeczy wielkie i niezbadane i cuda, których nikt nie zliczy.
5:10 - To On zsyła deszcz na ziemię, rozlewa wodę po szerokich równinach,
5:11 - aby to, co poniżone, wywyższyć, a smutnych napełnić szczęściem.
5:12 - To On niweczy knowania przebiegłych, a ich czynom odbiera wszelką skuteczność.
5:13 - Mędrców chwyta w ich własne pułapki, aby unicestwić ich przewrotne plany.
5:14 - Za dnia białego grzęzną w ciemności, w południe chodzą po omacku jak w nocy.
5:15 - Biedaka osłania przed mieczem i z rąk mocarzy uwalnia.
5:16 - Maluczkich napełnia nadzieją, a przewrotnym zamyka usta.
5:17 - Szczęśliwy mąż doświadczony przez Boga, nie odtrącaj więc upomnień Najwyższego.
5:18 - On wprawdzie rani, ale też leczy, uderza, ale i własną ręką uzdrowi.
5:19 - W sześciu nieszczęściach ześle ci ratunek, w siódmym - zło od ciebie oddali.
5:20 - Uratuje cię od śmierci w czasie klęski głodu, osłoni przed mieczem, gdy przyjdą dni wojny.
5:21 - Uchroni cię przed jadem języka, nie zmartwisz się w obliczu nieszczęścia.
5:22 - Będziesz drwił i z suszy, i z głodu, nie przerazi cię wcale żadne dzikie zwierzę.
5:23 - Zawrzesz przymierze z kamieniami na polu, z dzikimi zwierzętami będziesz żył w przyjaźni.
5:24 - W swoim namiocie będziesz spał bezpiecznie, nie zabraknie w twym domu niczego.
5:25 - Będziesz patrzył na twe liczne latorośle, na twoje dzieci, których tyle co trawy na łące.
5:26 - Do grobu zstąpisz w wieku już dojrzałym jak snop zebrany, kiedy czas nadejdzie.
5:27 - Wszystko to zbadane i tak jest naprawdę, myśmy to słyszeli i ty sam w to uwierz.