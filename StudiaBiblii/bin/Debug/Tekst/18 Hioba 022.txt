22:1 - Wtedy zabrał głos Elifaz z Temanu i powiedział:
22:2 - Czy człowiek jest na coś potrzebny Bogu? Mądrość samemu człowiekowi służy.
22:3 - Czy Wszechmocny ma coś z tego, żeś sprawiedliwy? Albo czy zyskuje coś przez to, że chodzisz prostymi drogami?
22:4 - Czyż miałby cię karać za twoją pobożność i przed sędziami cię stawiać?
22:5 - Czyż raczej nie jest wielka twa przewrotność? Czy małe są twoje winy?
22:6 - Wbrew prawu przecież ograbiasz twych braci i z ograbionych zdzierasz ubranie.
22:7 - Pragnącym nie chcesz podać wody, a głód cierpiącym odmawiasz chleba.
22:8 - Według ciebie kraj do ludzi silnych należy, mieszkają tam tylko twoi wybrańcy.
22:9 - Wdowy odsyłałeś z pustymi rękami, sierotom miażdżyłeś kości.
22:10 - Dlatego czujesz wokół siebie pułapki i żyjesz w nieustannym strachu.
22:11 - Ciemności cię ogarniają, w których nic nie widzisz, zalewają cię wody potopu.
22:12 - Czyż Bóg nie jest ponad niebiosa? Czy nie widzi wierzchołków gwiazd najwyższych?
22:13 - A ty ciągle pytasz: Czy Bóg wie cokolwiek? Czy można tak sądzić spoza obłoków?
22:14 - Osłaniają Go przecież chmury, tak że nic nie widzi, i obraca się tylko w niebieskich sferach.
22:15 - Chcesz więc i ty pójść ową starą drogą, którą szli kiedyś mężowie bezbożni?
22:16 - Ci, co przed czasem zginęli, a ziemię ich potop pochłonął.
22:17 - I jeszcze mówili Bogu: Idź sobie od nas! I cóż nam za to uczyni Wszechmocny?
22:18 - A mimo to wypełniał ich dom dobrami i nie miał wobec nich złych zamiarów.
22:19 - Widząc to sprawiedliwi będą się radować, szydzić z nich będzie człowiek prawy mówiąc:
22:20 - Oto, jak giną nasi wrogowie, oto, jak ogień niszczy ich dobytek!
22:21 - Pojednaj się z Nim raczej, zawrzyj pokój, bo tylko w ten sposób znów posiądziesz dobro.
22:22 - Przyjmuj pouczenia z ust Jego, weź Jego słowa do serca.
22:23 - Podźwigniesz się znów, gdy do Wszechmocnego wrócisz, gdy z namiotu swojego nieprawość usuniesz,
22:24 - gdy złotem jak pyłem ziemi wzgardzisz, a Ofir przyrównasz do rzecznego piasku.
22:25 - Złotem niech będzie dla ciebie Wszechmocny, i srebrem lśniącym najjaśniej.
22:26 - Wtedy zaczniesz się cieszyć Wszechmocnym i wznosić twoje oblicze ku Bogu.
22:27 - A On cię wysłucha, gdy będziesz doń wołał, i będziesz mógł wypełnić twoje śluby.
22:28 - Urzeczywistnisz wszystkie twe zamiary, a światłość opromieni ci drogę.
22:29 - Kto w mowie wyniosły, tego On poniża, wspomaga zaś tych, co spuszczają oczy.
22:30 - Niewinnemu na ratunek pośpieszy, a czystość rąk zawsze będzie wspierał.