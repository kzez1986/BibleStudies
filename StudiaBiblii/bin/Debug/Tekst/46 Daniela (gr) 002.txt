2:1 - (13:1) Żył w Babilonie mąż imieniem Joakim.
2:2 - (13:2) Wziął on sobie za żonę Zuzannę, córkę Chilkiasza. Była to kobieta niezwykle piękna i bogobojna.
2:3 - (13:3) Jej rodzice byli ludźmi sprawiedliwymi i wychowali swoją córkę zgodnie z Prawem Mojżesza.
2:4 - (13:4) Joakim był człowiekiem bardzo zamożnym. Piękny ogród otaczał jego dom. Przychodziło do niego wielu Żydów, gdyż szanowano go bardziej niż kogokolwiek innego.
2:5 - (13:5) Otóż wybrano kiedyś spośród ludu dwóch starców i powierzono im urząd sędziów. To do nich miały się odnosić później słowa Pana: Na Babilon przyszła nieprawość starców-sędziów, którzy mieli być przywódcami ludu.
2:6 - (13:6) Ludzie ci nawiedzali często dom Joakima, a wszyscy, którzy mieli jakieś sprawy sporne, przychodzili do nich.
2:7 - (13:7) Około południa, gdy ludzie już odchodzili, Zuzanna udawała się na spacer do ogrodu swego męża.
2:8 - (13:8) Obaj starcy, widywali ją każdego dnia, gdy wychodziła na spacer i zapałali do niej żądzą.
2:9 - (13:9) [Doszło do tego, że] potracili głowy, przestali zwracać swe oczy ku Niebu i zaniedbali się w obowiązkach sędziowskich.
2:10 - (13:10) Obaj opanowani pożądliwością ukrywali przed sobą swoje udręki.
2:11 - (13:11) Wstydząc się przyznać do chęci zbliżenia się do niej,
2:12 - (13:12) każdego dnia robili jednak wszystko, by choć na nią popatrzeć.
2:13 - (13:13) Pewnego razu, powiedziawszy sobie: Chodźmy, bo już czas na posiłek, rozeszli się, każdy w swoją stronę,
2:14 - (13:14) ale wkrótce zawrócili i znów się spotkali w tym samym miejscu. Czując potrzebę wytłumaczenia się jeden przed drugim, przyznali się wreszcie każdy do swej żądzy i wspólnie postanowili szukać sposobności, by spotkać się sam na sam z Zuzanną.
2:15 - (13:15) Czekali więc tylko na dogodną okazję. Aż oto pewnego dnia przyszła Zuzanna, tak jak za dni poprzednich, w towarzystwie tylko dwu służących i, ponieważ było bardzo gorąco, postanowiła się wykąpać w ogrodzie.
2:16 - (13:16) W ogrodzie nie było nikogo - oprócz dwóch starców, którzy przypatrywali się jej z ukrycia.
2:17 - (13:17) Zuzanna powiedziała do swoich służących: Przynieście mi olejku i balsamu, zamknijcie dobrze wejście do ogrodu, żebym mogła się wykąpać.
2:18 - (13:18) Posłuchały polecenia, zamknęły wejście do ogrodu i wyszły bocznymi drzwiami, żeby przynieść to, co im nakazano. Nic jednak nie wiedziały o ukrywających się w ogrodzie starcach.
2:19 - (13:19) Gdy tylko służące wyszły, obaj [starcy] przybiegli i rzucili się na nią mówiąc:
2:20 - (13:20) Wejście do ogrodu jest zamknięte i nikt nas nie widzi. My tak bardzo cię pożądamy. Zgódź się i zbliż się do nas!
2:21 - (13:21) Jeżeli się nie zgodzisz, przedstawimy świadka, który zezna, że widział cię z młodym człowiekiem i że ty dlatego właśnie odesłałaś od siebie służące.
2:22 - (13:22) I zaczęła się uskarżać Zuzanna mówiąc: Zostałam pochwycona i osaczona ze wszystkich stron. Jeżeli pójdę z wami - czeka mnie śmierć; jeżeli wam odmówię i tak nie zdołam się wam wymknąć.
2:23 - (13:23) Wolę więc już jako niewinna wpaść w wasze ręce niż zgrzeszyć w obliczu Pana.
2:24 - (13:24) I podniosła wielki krzyk. Obaj starcy też zaczęli krzyczeć,
2:25 - (13:25) a jeden z nich pobiegł i otworzył wejście do ogrodu.
2:26 - (13:26) Gdy ci, co byli w domu usłyszeli krzyki dochodzące z ogrodu, rzucili się do bocznych drzwi, żeby zobaczyć, co się stało.
2:27 - (13:27) Usłyszawszy opowieść starców, służący poczuli się zmieszani, bo nigdy takich rzeczy nie mówiono o Zuzannie.
2:28 - (13:28) Następnego dnia zebrali się wszyscy u jej męża Joakima. Przybyli też obaj bezbożni starcy, nie myślący o niczym innym, jak tylko o jej śmierci.
2:29 - (13:29) To oni powiedzieli do całego zgromadzenia: Niech wejdzie Zuzanna, córka Chilkiasza, żona Joakima! Gdy ją wezwano,
2:30 - (13:30) weszła w towarzystwie swoich rodziców, dzieci i wszystkich krewnych.
2:31 - (13:31) Zuzanna była delikatna i wyglądała bardzo pięknie.
2:32 - (13:32) Ponieważ miała na twarzy zasłonę, ci nędznicy zerwali z niej welon, żeby nasycić swój wzrok jej pięknością.
2:33 - (13:33) Płakali wszyscy jej najbliżsi oraz ci, którzy na nią patrzyli.
2:34 - (13:34) Obaj zaś starcy powstali i wobec całego zgromadzenia poczęli zadawać jej pytania.
2:35 - (13:35) A ona tylko płakała, zwróciwszy oczy ku niebu i ufność całą złożywszy w Bogu.
2:36 - (13:36) Starcy zaś tak zaczęli mówić: Gdy byliśmy obaj na przechadzce w ogrodzie, weszła do ogrodu ta oto kobieta, a z nią dwie jej służące. Kiedy kobieta zamknęła drzwi i odesłała służące,
2:37 - (13:37) zbliżył się do niej z ukrycia pewien młody człowiek i położył się z nią.
2:38 - (13:38) Byliśmy wtedy w drugim końcu ogrodu. Zobaczywszy taką niegodziwość, przybiegliśmy do nich.
2:39 - (13:39) Dobrze widzieliśmy ich oboje razem, ale nie mogliśmy przeszkodzić młodemu człowiekowi: ponieważ był silniejszy od nas, otworzył on sobie wejście do ogrodu i zbiegł.
2:40 - (13:40) Natomiast ją pochwyciliśmy i zapytaliśmy, kto to był.
2:41 - (13:41) Lecz ona nie chciała nam powiedzieć. Tyle mamy do powiedzenia. I uwierzyli im wszyscy zgromadzeni, wśród których znajdowali się starsi ludu i sędziowie. Zuzanna została skazana na śmierć.
2:42 - (13:42) Wtedy zaczęła wołać głośno: Boże Wiekuisty, Ty, który znasz wszystko, nim się jeszcze stanie,
2:43 - (13:43) Ty wiesz dobrze, że oni mnie fałszywie oskarżyli. Oto mam umrzeć teraz niewinnie tylko dlatego, że oni uknuli przeciwko mnie tę złośliwość.
2:44 - (13:44) I Pan jej wysłuchał.
2:45 - (13:45) Kiedy już prowadzono ją na śmierć, wzbudził Bóg świętego ducha [ducha mądrości] w młodzieńcu imieniem Daniel,
2:46 - (13:46) który zaczął wołać na cały głos: Nie jestem winien krwi tej niewiasty!
2:47 - (13:47) Wszyscy zwrócili się w jego stronę i zapytali go: Co znaczą słowa, które wypowiedziałeś przed chwilą?
2:48 - (13:48) A on, stanąwszy przed całym zgromadzeniem odpowiedział: Czy aż tak niemądrzy jesteście wy, synowie Izraela, że chcecie wydać na śmierć córkę izraelską, nie przeprowadzając przedtem żadnego dochodzenia i nie mając pewności co do jej winy?
2:49 - (13:49) Wróćcie do sądu, bo ci złożyli fałszywe przeciw niej zeznania.
2:50 - (13:50) Kiedy wszyscy wracali pospiesznie na miejsce sądu, starsi ludu powiedzieli do Daniela: Chodź razem i pozostań z nami. Chcemy, żebyś nam przedstawił swoje zdanie, bo widzimy, że dał ci Bóg przywilej twojego wieku.
2:51 - (13:51) Wtedy Daniel powiedział: Rozdzielcie ich, jednego od drugiego, chcę ich przebadać pojedynczo.
2:52 - (13:52) Gdy ich rozdzielono, wezwał Daniel jednego z nich i zapytał go: W swej niegodziwości dożyłeś sędziwego wieku i teraz wychodzą na wierzch twoje bezeceństwa, żeby cię zgubić.
2:53 - (13:53) Oto wydawałeś niesprawiedliwe wyroki i skazywałeś na karę niewinnych, a usprawiedliwiałeś winnych. A przecież Pan powiedział: Nie będziesz wydawał na śmierć niewinnego ani sprawiedliwego!
2:54 - (13:54) Powiedz nam teraz, skoro ich tak dobrze widziałeś, pod jakim drzewem byli oni razem: A on odpowiedział: Pod lentyszkiem.
2:55 - (13:55) Otóż dobrze! powiedział Daniel. Twoje kłamstwo spadnie na twoją własną głowę. Już anioł Pański otrzymał wyrok na ciebie i nadchodzi, żeby cię rozedrzeć na dwoje.
2:56 - (13:56) I odesłał tego, a przywoławszy drugiego, powiedział mu: Ty, potomku kananejski a nie judzki, którego piękność [niewiasty] sprowadziła na manowce, a pożądliwość - znieprawiła serce!
2:57 - (13:57) Tak postępowaliście z córkami Izraela, a one, bojąc się, przyzwalały na to. Ale córka Judy nie zgodziła się na waszą niegodziwość!
2:58 - (13:58) Powiedz mi zatem, pod jakim to drzewem zastałeś ich razem? A on odpowiedział: Pod dębem.
2:59 - (13:59) Otóż dobrze! powiedział Daniel. I twoje kłamstwo spadnie na twoją głowę. Już czeka na ciebie anioł Pański z mieczem w ręku, żeby cię nim rozrąbać na dwoje i tak skończyć z wami.
2:60 - (13:60) Wszyscy zebrani zaczęli wtedy krzyczeć głośno, błogosławiąc Boga za to, że ocala tych, co Jemu zaufali.
2:61 - (13:61) Potem zwrócili się przeciwko obu starcom, którzy osobiście przyznali się, za sprawą Daniela, do złożenia fałszywych zeznań.
2:62 - (13:62) Zgodnie z Prawem Mojżesza wymierzono im karę, którą oni chcieli sprowadzić na swoich bliźnich. Skazano na śmierć ich właśnie i nie rozlano tym razem krwi niewinnej.
2:63 - (13:63) Chilkiasz zaś i jego żona dziękowali Bogu za ocalenie ich córki Zuzanny. Dzięki czynił także Joakim, jej małżonek, i wszyscy krewni za to, że nie znaleziono w niej żadnej niegodziwości.
2:64 - (13:64) A Daniel od tego dnia uchodził za wielkiego w oczach ludu.