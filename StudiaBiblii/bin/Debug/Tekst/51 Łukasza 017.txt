17:1 - I powiedział do swoich uczniów: Nie jest możliwe, żeby nie przyszły zgorszenia, lecz biada temu, przez którego przychodzą.
17:2 - Lepiej by mu było, gdyby mu uwiązano kamień młyński u szyi i rzucono go do morza, niż żeby miał zgorszyć jednego z tych maluczkich. Miejcie się na baczności.
17:3 - Jeżeli twój brat dopuści się czegoś przeciw tobie, upomnij go: jeśli będzie żałował swego czynu, przebacz mu.
17:4 - I jeśli nawet siedem razy w ciągu dnia zawini przeciwko tobie, lecz potem siedem razy zwróci się do ciebie i powie: żałuję - to też mu przebacz.
17:5 - Powiedzieli apostołowie do Pana: Spraw, żeby nasza wiara była większa.
17:6 - A Pan odpowiedział: Jeżeli będziecie mieli wiarę nawet taką tylko, jak ziarnko gorczycy, to gdy powiecie temu oto drzewu sykomory, żeby wyszło stąd z korzeniami i przeniosło się do morza, to was usłucha.
17:7 - Jeśli ktoś z was ma sługę zajmującego się orką lub pilnowaniem stada, to gdy ten wróci z pola, czy mówi do niego: Chodź szybko i siadaj do stołu?
17:8 - Czy nie powie raczej: Przygotuj mi coś na kolację, ubierz się i posłuż mi, aż się najem i napiję, a potem ty zjesz coś i napijesz się?
17:9 - Albo czy będzie okazywał jakąś wdzięczność swojemu słudze za to, że zrobił wszystko, co mu polecił?
17:10 - Tak też i wy, gdy czynicie to wszystko, co wam nakazano, mówcie sobie: Jesteśmy sługami nieużytecznymi. Zrobiliśmy to, co powinniśmy byli zrobić.
17:11 - A gdy był w drodze do Jerozolimy, przechodził środkiem pomiędzy Samarią i Galileą.
17:12 - A kiedy wchodził do pewnej osady, zabiegło Mu drogę dziesięciu trędowatych. Zatrzymali się opodal i
17:13 - zaczęli wołać podniesionym głosem: Jezusie, Nauczycielu, zmiłuj się nad nami!
17:14 - A On, zobaczywszy ich, powiedział: Idźcie i pokażcie się kapłanom. Kiedy byli w drodze, zostali oczyszczeni.
17:15 - Wtedy jeden z nich, gdy spostrzegł, że jest oczyszczony, wrócił, wysławiając całym głosem Boga.
17:16 - Potem upadł Mu do nóg i dziękował. A był to Samarytanin.
17:17 - Jezus zaś odpowiadając rzekł: Czyż nie dziesięciu zostało oczyszczonych? Gdzie jest jeszcze dziewięciu?
17:18 - Nie znalazł się nikt, kto by wrócił i oddał chwałę Bogu, tylko ten cudzoziemiec?
17:19 - A do niego powiedział: Wstań i idź! Uzdrowiła cię twoja wiara.
17:20 - Zapytany zaś przez faryzeuszy, kiedy nadejdzie królestwo Boże odpowiedział: Królestwo Boże nie przyjdzie w sposób dający się zauważyć.
17:21 - I niech wam nie mówią: Oto tu jest lub tam. Królestwo Boże jest bowiem w was.
17:22 - Powiedział też do swoich uczniów: Przyjdą czasy, kiedy będziecie pragnęli zobaczyć choć jeden dzień Syna Człowieczego, lecz nie zobaczycie.
17:23 - I będą wam mówić: Oto tu jest lub tam. Nie chodźcie tam i nie naśladujcie ich.
17:24 - Jak błyskawica ukazując się na niebie oświetla całe niebo, tak też będzie z Synem Człowieczym w dniu Jego.
17:25 - Lecz wpierw musi wiele wycierpieć i być odrzuconym przez to plemię.
17:26 - I jak było w czasach Noego, tak też będzie za dni Syna Człowieczego:
17:27 - jedli, pili, żenili się, wychodziły za mąż - aż do chwili, kiedy to Noe wszedł do arki. Potem przyszedł potop i zniszczył wszystkich.
17:28 - Podobnie zresztą działo się za czasów Lota: jedli, pili, kupowali, sprzedawali, uprawiali pola i budowali.
17:29 - Tego dnia zaś, kiedy to Lot wyszedł z Sodomy, spadły z nieba ogień i siarka i wytraciły wszystkich.
17:30 - Tak też będzie wtedy, kiedy pojawi się Syn Człowieczy.
17:31 - Gdy ktoś będzie się znajdował w owym czasie na dachu, mając jeszcze swoje rzeczy wewnątrz domu, niech nie wraca, żeby je zabrać. Podobnie też gdy ktoś będzie się znajdował na polu niech nie wraca.
17:32 - Przypomnijcie sobie żonę Lota.
17:33 - Ktokolwiek usiłuje ocalić swoje życie, straci je; ten zaś, kto by je stracił, znów będzie żył.
17:34 - Mówię wam, że nocy owej będą dwaj na tym samym posłaniu: jeden będzie zabrany, a drugi zostanie.
17:35 - Dwie kobiety będą obracały żarna: jedną zabiorą, a druga pozostanie.