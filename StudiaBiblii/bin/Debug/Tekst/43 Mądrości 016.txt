16:1 - Dlatego to przez podobne [zwierzęta] słusznie zostali ukarani i byli dręczeni przez mnóstwo zwierząt.
16:2 - Zamiast takiej kary ludowi Twemu okazałeś swą dobroć i aby zaspokoić jego łaknienie, przygotowałeś mu na pożywienie przepiórki,
16:3 - ażeby tamci, szukając pożywienia, na odrażający widok tego, co im zostało zesłane, stracili nawet naturalną chęć jedzenia, a ci na krótki niedostatek skazani, aby niezwykły spożywali pokarm.
16:4 - Trzeba było bowiem, ażeby na tamtych tyranów przyszła nieuchronna zagłada, tym zaś [należało] tylko pokazać, jak ich wrogowie zostali ukarani.
16:5 - Gdy bowiem dotknął ich jad dzikich zwierząt, choć ginęli od ukąszeń wijących się wężów, to jednak zagniewanie Twoje nie trwało do końca.
16:6 - Dla upomnienia na krótko zostali ukarani, mając równocześnie znak wybawienia ku przypomnieniu nakazu prawa Twojego.
16:7 - A ten, który się ku niemu zwracał, był zbawiony nie przez to, na co spoglądał, jeno przez Ciebie, Zbawicielu wszystkich.
16:8 - Przez to bowiem przekonałeś nieprzyjaciół naszych, że to Ty właśnie wybawiasz od zła wszelkiego.
16:9 - Podczas gdy tamtych ukąszenia szarańczy i much wytraciły i nie było lekarstwa na ratowanie ich życia, gdyż zasłużyli, by od takich [owadów] męki cierpieć,
16:10 - to synów Twoich nie pokonały nawet zęby jadowitych potworów. Miłosierdzie Twoje wyszło im naprzeciw i ich uleczyło.
16:11 - To miało bowiem przypomnieć im o słowach Twoich, i rychło zostali uleczeni, aby, nie spychając słów Twoich w głęboką niepamięć, nie musieli być pozbawieni Twoich dobrodziejstw.
16:12 - Nie uzdrowiły ich bowiem ani zioła, ani okłady, a tylko Twoje, Panie, wszystko uzdrawiające słowo.
16:13 - Ty bowiem masz władzę nad życiem i śmiercią, przywodzisz do bram Hadesu i zeń wyprowadzasz.
16:14 - Człowiek zaś wskutek swej złości zabija, ale ducha, który uleciał, ponownie nie sprowadza i duszy zabranej z powrotem nie przywołuje.
16:15 - Nie można jednak ujść przed ręką Twoją.
16:16 - Bezbożni, odmawiający uznania Ciebie, ukarani zostali mocą prawicy Twojej, byli doświadczeni ulewami i gradem, i falami nieubłaganymi, i ogniem [byli] pożerani.
16:17 - A najdziwniejsze to, że w wodzie, która wszystko gasi, ogień jeszcze się wzmagał. Żywioł mści się bowiem za sprawiedliwych.
16:18 - Czasami zaś przygasał płomień, aby nie spłonęły zwierzęta, zesłane na bezbożnych, lecz aby oni sami patrząc, zrozumieli, że są doświadczani wyrokiem Boga.
16:19 - A niekiedy buchał ponad wody potężniejszy od siły [zwykłego] ognia, aby zniszczyć płody niesprawiedliwej ziemi.
16:20 - Tymczasem Ty lud swój nasyciłeś pokarmem anielskim i bez jego wysiłku dałeś mu chleb z nieba gotowy, mający w sobie wszelką rozkosz i przyjemność wszelkiego smaku.
16:21 - Dar Twój bowiem ukazywał Twą słodycz względem [Twoich] synów, a poddany upodobaniu spożywającego, przemieniał się w to, czego kto zapragnął.
16:22 - A śnieg i lód wytrzymywały ogień i nie topniały, aby widzieli, jak zbiory nieprzyjaciół niszczy ogień wśród gradu i jak pochłania je pośród ulewy.
16:23 - A znowu przeciwnie, zapominał [ogień] o swojej mocy, aby sprawiedliwi byli nakarmieni.
16:24 - Albowiem natura poddana jest Tobie, Stwórco; rozpala się gniewem, aby ukarać niesprawiedliwych, i łagodnieje, aby dobrze czynić tym, którzy w Tobie nadzieję złożyli.
16:25 - Dlatego też i wówczas, przemieniana do gruntu, łasce Twej, żywicielce wszystkich, służyła według pragnienia tych, którzy byli w potrzebie,
16:26 - aby pojęli synowie Twoi, których umiłowałeś, Panie, że to nie różne rodzaje plonów karmią człowieka, lecz słowo Twoje zachowuje tych, którzy w Ciebie wierzą.
16:27 - To bowiem, czego nie zniszczył ogień, roztapiało się zwyczajnie rozgrzane, słabym promieniem słońca,
16:28 - aby wiadome było, że trzeba uprzedzać słońce w błogosławieniu Ciebie i modlić się do Ciebie już przy wschodzie światła.
16:29 - Nadzieja zaś niewdzięcznika roztopi się jako lód zimowy i rozpłynie się jako bezużyteczna woda.