31:1 - Słowa skierowane do Lemuela, króla Massa. W ten sposób był napominany przez swoją matkę.
31:2 - Cóż mam ci powiedzieć, o Lemuelu, mój pierworodny. Co mam ci powiedzieć, synu mojego łona, dziecko moich ślubów?
31:3 - Nie wydawaj twojej siły kobietom, a twoich czynów i pragnień tym, co zabijają królów.
31:4 - Królowie nie powinni, Lemuelu, nie powinni królowie upijać się winem, a książętom nie wolno oszołamiać się piwem.
31:5 - Bo pijąc mogą zapomnieć o swych obowiązkach i nie dopilnować praw tych, którzy są w biedzie.
31:6 - Podaj mocny napój tym, co mają zginąć, a wino tym, co noszą w sercu gorycz.
31:7 - Tacy niech się napiją, by o swej nędzy zapomnieć i by nie myśleć więcej o swym udręczeniu.
31:8 - Otwórz swoje usta i przemów do niemych, i weź w obronę wszystkich uciśnionych.
31:9 - Otwórz swoje usta i sprawiedliwie wyrokuj, przyznaj rację potrzebującym i biednym.
31:10 - Kto znajdzie dziś dzielną niewiastę? Taka jest cenniejsza od pereł.
31:11 - Zaufało jej serce męża, bo ma z tego same korzyści.
31:12 - Czyni mu bowiem tylko dobrze, źle nigdy, przez wszystkie dni jego życia.
31:13 - Stara się o len i o wełnę i wszystko robi własnymi rękami.
31:14 - Podobnie jak statek kupiecki z daleka sprowadza jedzenie.
31:15 - Wstaje, gdy jeszcze ciemno, by wszystkim w domu jeść podać a służącym pracę wyznaczyć.
31:16 - Zastanowiwszy się, kupuje rolę, a z tego, co sama zarobi, zakłada winnicę.
31:17 - Mocą przepasuje swe biodra i umacnia swoje ramiona.
31:18 - Sama przewiduje owoce swej pracy, a światło u niej nie gaśnie nawet w nocy.
31:19 - Jej ręka sięga po kądziel, w palcach obraca wrzeciono.
31:20 - Przed ubogimi otwiera swe serce, do ubogich wyciąga ramiona.
31:21 - Nie martwi się, co będzie z domem, kiedy spadną śniegi, bo wszyscy domownicy jakby wełną okryci.
31:22 - Odzienia sporządziła dla wszystkich, szaty z bisioru i czystej purpury.
31:23 - W bramach miasta szanują jej męża, gdy w radzie zasiada ze starszyzną kraju.
31:24 - Sprzedaje płótno, które sama utkała, i kupcom dostarcza pasy.
31:25 - Siła i godność są jej strojem, nie martwi się o niepewną przyszłość.
31:26 - Gdy usta otworzy, pięknie przemawia, język jej poucza życzliwie.
31:27 - Uważa na wszystko, co dzieje się w domu, nie jada chleba za darmo.
31:28 - Synowie jej sławią ją sami pełni szczęścia, wstaje także jej mąż, żeby jej oddać chwałę.
31:29 - Wiele - mówi - było już dzielnych niewiast, lecz ty przewyższyłaś je wszystkie.
31:30 - Zwodnicze są wdzięki i piękność przemija, bogobojna niewiasta jest godna pochwały.
31:31 - Wychwalajcie ją za to, co czynią jej ręce, niech wszyscy w bramie wysławiają jej czyny.