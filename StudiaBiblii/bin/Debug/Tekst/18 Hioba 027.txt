27:1 - I tak oto mówił dalej Hiob:
27:2 - Na życie Boga, co nie przyznał mi racji, na Wszechmocnego, co nęka moją duszę.
27:3 - Jak długo są we mnie resztki życia, a w nozdrzach nieco Bożego tchnienia,
27:4 - tak długo nieprawość nie splami warg moich, a język nie skala się kłamstwem.
27:5 - Daleko mi do tego, bym wam przyznał rację. Będę twierdził do końca, że jestem czysty.
27:6 - Trwać będę przy mych racjach i od nich nie odstąpię, a serce nic mi nie wyrzuca za dni moich.
27:7 - Niech mojego wroga spotka los złoczyńcy, a mego przeciwnika - to, co niegodziwe.
27:8 - Na cóż może liczyć bezbożny schodząc z tego świata, kiedy Bóg pozbawia go życia?
27:9 - Czy wysłucha Bóg jego głosu, gdy spadną nań nieszczęścia?
27:10 - A on sam czy będzie cieszył się Wszechmocnym, choćby wzywał Boga w każdym czasie?
27:11 - Otóż ja wam pokażę moc Bożego działania, niczego nie zataję z zamiarów Wszechmocnego.
27:12 - Samiście to wszyscy widzieli, po cóż więc czcze wywody?
27:13 - Taki oto los przeznacza Bóg grzesznikom, dziedzictwo złoczyńców - z woli Wszechmocnego.
27:14 - Jeżeli mieć będzie wielu synów, i tak wszyscy od miecza zginą, jego dzieci nigdy nie najedzą się chleba do syta.
27:15 - Ci, co ocaleją, zginą od zarazy i nie będą opłakiwani przez wdowy.
27:16 - Choćby nagromadził srebra jak piasku i jak glinę ugniatał szaty [w swoich skrzyniach],
27:17 - niech sobie gromadzi to wszystko. Szaty przywdzieje sprawiedliwy, a srebro odziedziczą niewinni.
27:18 - Utkał sobie dom ciasny jak pająk, jak szałas, który stawia strażnik.
27:19 - Gdy kładł się spać bogacz, wszystko posiadał, ale nic już nie miał, kiedy rano wstawał.
27:20 - Strach go pochłania niczym woda potopu, a nocą targa nim silny wicher.
27:21 - Porywa go i unosi wiatr wschodni, zabiera go daleko od jego siedziby.
27:22 - Uderza na niego bezlitośnie, choć on chciałby się wydostać spod jego władzy.
27:23 - W dłonie za nim klaszczą, zewsząd na niego gwiżdżą.