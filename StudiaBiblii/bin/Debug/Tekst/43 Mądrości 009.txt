9:1 - Boże ojców i Panie miłosierdzia - Ty, któryś uczynił wszystko swoim słowem
9:2 - i Mądrością swoją ustanowiłeś człowieka, aby panował nad stworzeniami przez Ciebie uczynionymi
9:3 - i aby rządził światem w świętości i sprawiedliwości, i wyroki wydawał w prostocie serca -
9:4 - daj mi Mądrość, która trwa przy tronach Twoich, i nie usuwaj mnie spośród dzieci swoich.
9:5 - Bo ja jestem sługa Twój i syn służebnicy Twojej, człowiek słaby i krótkowieczny, i za mały, by pojąć sąd i prawa [Twoje].
9:6 - A gdyby był ktoś doskonały między narodzonymi z ludzi, za nic będzie uchodził, skoro tylko mu zabraknie Mądrości Twojej.
9:7 - Ty mnie wybrałeś królem ludu Twego i sędzią synów Twoich i córek.
9:8 - I powiedziałeś, abym zbudował przybytek na świętej górze Twojej i ołtarz w mieście zamieszkania Twego na wzór namiotu świętego, któryś przygotował od początku.
9:9 - A z tobą [ jest] Mądrość Twoja, znająca Twoje dzieła, i która była przy Tobie, kiedy świat stwarzałeś, [Ona] wie, co miłe oczom Twoim i co jest zgodne z przykazaniami Twymi.
9:10 - Ją ze świętych niebios ześlij, wyślij ją od tronu chwały Twojej, aby będąc przy mnie, ze mną się trudziła, i abym poznał, co jest Tobie miłe.
9:11 - Ona bowiem wie wszystko i rozumie, i pokieruje mną roztropnie w poczynaniach moich, i będzie mnie strzegła w chwale swojej.
9:12 - I będą miłe czyny moje, i sprawiedliwie będę sądził lud Twój, i będę godzien tronu ojca mojego.
9:13 - Któż bowiem z ludzi pozna wolę Bożą albo kto odgadnie, czego pragnie Pan?
9:14 - Nieśmiałe są bowiem myśli śmiertelników i wątpliwe przewidywania nasze,
9:15 - gdyż poddane zniszczeniu ciało obciąża duszę, a myśl wielu sprawami zajętą krępuje ziemskie mieszkanie.
9:16 - I z trudnością wyobrażamy sobie wszystko, co jest na ziemi, i nawet to, co mamy pod ręką, z mozołem odnajdujemy. A któż dopiero zbada to, co jest w niebie?
9:17 - A któż pozna wolę Twoją, jeśli ty nie udzielisz Mądrości i nie ześlesz Świętego Ducha Twojego z wysoka?
9:18 - I tak oto zostały wyprostowane ścieżki tych, co są na ziemi, a ludzie nauczyli się tego, co Tobie miłe, i zostali przez Mądrość zbawieni.