15:1 - I natychmiast wczesnym rankiem najwyżsi kapłani razem ze starszymi, z uczonymi w Piśmie i z całą Radą powzięli uchwałę; związawszy Jezusa odprowadzili Go i wydali Piłatowi.
15:2 - A Piłat zapytał Go: Czy Ty jesteś królem żydowskim? A On odpowiadając mu rzekł: Jest, jak mówisz.
15:3 - A kapłani wysuwali przeciw Niemu wiele zarzutów.
15:4 - Piłat zaś zapytał Go po raz drugi, mówiąc: Nic nie odpowiadasz? Widzisz, ile Ci zarzucają?
15:5 - Lecz Jezus nic już nie odpowiedział, tak że aż dziwił się Piłat.
15:6 - A na każde święto wypuszczał im zwykle jednego z więźniów, tego, o którego prosili.
15:7 - Był wówczas niejaki Barabasz, uwięziony wspólnie z rebeliantami, którzy podczas rozruchów dokonali jakiegoś zabójstwa.
15:8 - A gdy tłum pojawił się i poczęto domagać się tego, co zwykł był zawsze czynić,
15:9 - wtedy Piłat zapytał ich: Czy chcecie, żebym wam uwolnił króla żydowskiego?
15:10 - Wiedział bowiem, że najwyżsi kapłani wydali Go kierując się zawiścią.
15:11 - Ale arcykapłani podburzyli tłum, żeby im wypuścił raczej Barabasza.
15:12 - Zapytał ich tedy Piłat ponownie: A cóż chcecie, bym uczynił z tym, którego nazywacie królem żydowskim?
15:13 - A oni zawołali już po raz drugi: Ukrzyżuj Go!
15:14 - A cóż On złego uczynił? - zapytał ich Piłat. Lecz oni jeszcze głośniej krzyczeli: Ukrzyżuj Go!
15:15 - Chcąc tedy uczynić zadość ludowi, Piłat wypuścił im Barabasza, a Jezusa, poleciwszy ubiczować, wydał na ukrzyżowanie.
15:16 - Przyprowadzili Go tedy żołnierze na wewnętrzny dziedziniec, czyli do pretorium, i zwołali tam całą kohortę.
15:17 - Potem odziali Go w purpurę i uplótłszy z cierni koronę włożyli Mu [na głowę].
15:18 - I zaczęli Go tak oto pozdrawiać: Witaj, królu żydowski!
15:19 - Bili Go przy tym trzciną po głowie, pluli nań i przyklękając przed Nim oddawali Mu cześć.
15:20 - A gdy już skończyli się zeń naigrawać, zdarli z Niego purpurę i przyodziali Go w Jego własne szaty.Potem wyprowadzili Go na ukrzyżowanie.
15:21 - I zmusili przechodzącego przypadkiem - wracał z pola - niejakiego Szymona z Cyreny, ojca Aleksandra i Rufusa, żeby niósł Jego krzyż.
15:22 - I tak przyprowadzili Go na miejsce zwane Golgota co oznacza: Miejsce Czaszki.
15:23 - A do picia podawali Mu wino z mirrą. Ale nie przyjął.
15:24 - Ukrzyżowawszy Go, podzielili jego odzienie, rzucając przy tym losy [by rozstrzygnąć], co kto ma wziąć.
15:25 - Była zaś godzina trzecia. I tak oto ukrzyżowali Go.
15:26 - Był też napis wyjaśniający Jego winę: Król żydowski.
15:27 - Ukrzyżowano razem z Nim dwu przestępców, jednego po prawej, drugiego po lewej stronie.
15:28 - [I tak oto wypełniło się Pismo, które mówi: I zaliczono Go pomiędzy złoczyńców.]
15:29 - Przechodzący [przed krzyżem] przeklinali Go i potrząsali głowami, krzycząc: Ej, Ty, który burzysz świątynię i w ciągu trzech dni stawiasz ją na nowo,
15:30 - ratuj siebie samego, zstąp z krzyża!
15:31 - Podobnie też i arcykapłani, drwiąc z Niego, mówili do uczonych w Piśmie: Innych zbawiał, a siebie samego nie może ocalić.
15:32 - Mesjasz! Król Izraela! Niech zstąpi teraz z krzyża, żebyśmy zobaczyli, to uwierzymy. Ubliżali Mu nawet ci, którzy byli razem z Nim ukrzyżowani.
15:33 - A o godzinie szóstej ciemności ogarnęły całą ziemię [i trwały] aż do godziny dziewiątej.
15:34 - O godzinie dziewiątej Jezus zawołał wielkim głosem: Eloi, Eloi, lamma sabachtani! to znaczy: Boże mój, Boże mój, czemuś Mnie opuścił.
15:35 - A niektórzy spośród stojących tam słysząc te słowa, mówili: Oto Eliasza woła.
15:36 - Potem podbiegł ktoś, nasycił octem gąbkę i umocowawszy ją na trzcinie, podał Mu do picia, mówiąc przy tym: Poczekajcie, zobaczymy, czy przyjdzie Eliasz, żeby Go zdjąć [z krzyża].
15:37 - A Jezus, zawoławszy donośnym głosem, skonał.
15:38 - Wtedy zasłona w świątyni rozdarła się na dwie części - od góry aż do dołu.
15:39 - A setnik, który stał naprzeciw, widząc, że tak skonał, rzekł: Ten Człowiek był naprawdę Synem Bożym.
15:40 - Były tam również kobiety przypatrujące się [wszystkiemu] z daleka; między innymi Maria Magdalena, Maria, matka Jakuba Mniejszego i Józefa oraz Salome.
15:41 - Gdy [Jezus] przebywał w Galilei, towarzyszyły Mu i służyły pomocą. Było też wiele innych, które przyszły z Nim do Jerozolimy.
15:42 - A gdy już zmierzch zapadł, ponieważ był to dzień Przygotowania to znaczy przeddzień szabatu,
15:43 - przyszedł Józef z Arymatei, który był poważnym członkiem Rady i sam oczekiwał na królestwo Boże, udał się śmiało do Piłata i poprosił go o ciało Jezusa.
15:44 - Piłat zaś zdziwił się, że już umarł, po czym wezwał setnika i pytał go, czy rzeczywiście już umarł.
15:45 - Otrzymawszy zapewnienie od setnika, wydał Józefowi ciało.
15:46 - A Józef kupił płótno i zdjąwszy ciało owinął je i złożył w grobowcu, który był wykuty w skale. Potem umieścił kamień u wejścia do grobowca.
15:47 - Maria Magdalena zaś i Maria [matka] Józefa patrzyły, gdzie został położony.