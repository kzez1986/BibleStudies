38:1 - Lekarzom okazuj zawsze należny im szacunek ze względu na usługi, jakie innym świadczą, a także dlatego, że ich również Pan stworzył.
38:2 - W rzeczywistości to od Najwyższego pochodzą uzdrowienia niczym dar otrzymywany od króla.
38:3 - Dzięki swej wiedzy lekarz może głowę podnosić nawet u możnych tego świata zyskuje uznanie.
38:4 - Pan sprawił, że ziemia wydała różne leki, i człowiek rozumny nigdy nimi nie gardzi.
38:5 - Czyż to nie kawałek drzewa uczynił wodę słodką, aby w ten sposób moc Jego poznano?
38:6 - To On również napełnia ludzi mądrością, żeby byli dumni z Jego wielkich czynów.
38:7 - Troską ich otaczał za to i ulgę im sprawiał, aptekarze zaś sporządzali pożyteczne leki.
38:8 - W ten sposób dzieła Jego nie mają końca i dzięki Niemu dobrobyt jest na całej ziemi.
38:9 - Synu mój, nie bądź niespokojny, kiedy zachorujesz, ale módl się do Pana, a On cię uleczy.
38:10 - Wyrzeknij się swoich błędów, ręce zachowaj czyste i oczyść serce z wszystkiego, co grzeszne.
38:11 - Złóż ofiary z kadzidła i z mąki najczystszej, i przynieś dary tak hojne, jakie tylko możesz.
38:12 - Potem udaj się do lekarzy, bo Pan ich także stworzył, nie omijaj ich nigdy, bo ich potrzebujesz.
38:13 - Bywa, że twoje zdrowie jest w ich rękach.
38:14 - Oni ze swej strony też będą prosić Pana, żeby dał im łaskę sprawienia ci ulgi i przywrócenia ci zdrowia, żebyś mógł żyć jeszcze.
38:15 - Ten, kto w oczach Stwórcy dopuszcza się grzechu, niech wpadnie w ręce lekarzy.
38:16 - Po zmarłym, synu mój, łzy wylewaj i zewnętrzny lament niech ukaże twój smutek. Potem dokonaj jak należy obrzędu pogrzebania ciała, a grób jego czcią należną otaczaj!
38:17 - Płacz szczerze, dawaj wyraz twemu zasmuceniu i poddawaj się żałobie godnej zmarłego przez jeden lub przez dwa dni, by uniknąć potwarzy i abyś mógł dojść do siebie po twoim zmartwieniu.
38:18 - Bo zbyt wielki smutek prowadzi do śmierci, a z serca złamanego uchodzi wszelkie życie.
38:19 - Kiedy się skończy pogrzeb, niech odejdzie smutek, bo życie wciąż pełne goryczy jest nie do zniesienia.
38:20 - Nie wydawaj swego serca na pastwę zgryzoty, otrząśnij się z niej i pomyśl też o własnym końcu.
38:21 - Nie zapominaj o tym, że tamten już nie wróci, tamtego już nie uratujesz, a sobie zaszkodzisz.
38:22 - Pamiętaj, com powiedział o sobie, ale i o tobie także: to prawda, że ja jutro - a ty może dziś jeszcze.
38:23 - Gdy złożysz do grobu zmarłego, złóż również i pamięć o nim, pociesz się po nim, skoro już odszedł duch jego.
38:24 - Mądrość uczonych w Piśmie zdobywa się w ciszy i ten, kto jest wolny od spraw tego świata, mędrcem wkrótce się staje.
38:25 - A jak może stać się mędrcem ten, kto pługiem pracuje, lub kto chlubi się tylko ostrzem swej włóczni albo poganiacz wołów, nie opuszczający swej pracy który tylko o bydlętach potrafi rozmawiać?
38:26 - Jego serce jest zajęte bruzd wyznaczaniem, a w nocy, gdy nie śpi, myśli o tym, jak nakarmić jałówki.
38:27 - Podobnie wszyscy robotnicy oraz rzemieślnicy zajęci swoją pracą we dnie i w nocy; ci, co wykonują pieczęcie i dokładają starań, by każda wyglądała nieco inaczej, myślą ciągle o tym, jakby najwierniej jej model odtworzyć, i snu sobie odmawiają, byle pracę skończyć.
38:28 - Podobnie kowal, wciąż przy kowadle stojący: ten wciąż myśli tylko o twardym żelazie. Żar ognia niszczy jego ciało, a on zmaga się bez przerwy z gorącem paleniska. Słuch traci od uderzeń ciężkiego młota, oczu nie odwraca od obrabianego żelaza. I całe serce wkłada w to, by dobrze pracować, I snu sobie odmawia, by rzecz dobrze wykonać.
38:29 - Podobnie garncarz przy swoim zajęciu, nogami ciągle wprawiający w ruch koło: zajęty bez przerwy tylko swoją pracą, dokładnie obliczający każde poruszenie.
38:30 - Jedną ręką dokładnie wyrabia glinę i ugniata ją także siłą nóg swoich, potem dokłada starań, by położyć polewę; I po nocach nie śpi, tylko czyści piece.
38:31 - Ludzie ci liczą tylko na swe własne ręce, a każdy jest mistrzem we własnym zawodzie.
38:32 - Bez nich żadnego miasta nie można by zbudować, nie da się bez nich zamieszkać gdzie indziej ani podróżować.
38:33 - Ale nie ma ich wśród doradców ludu, na zgromadzeniach także nie zajmują pierwszych miejsc. Nie zasiadają na miejscach przeznaczonych dla sędziów i na Prawie też się nie znają.
38:34 - Nie błyszczą ani wielką kulturą, ani mądrym sądem i nie oni układają przysłowia. Ale to dzięki nim wszystko trwa w istnieniu a na modlitwie zajmują się także tym, co czynią.