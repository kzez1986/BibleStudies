12:1 - Jonatan, widząc, że okoliczności mu sprzyjają, wybrał kilku ludzi i wysłał ich do Rzymu, aby potwierdzić i odnowić zawarty kiedyś z Rzymianami układ o przyjaźni.
12:2 - Podobne listy wysłał do Sparty i do innych państw.
12:3 - Wysłannicy [Jonatana] przybywszy do Rzymu, stanęli przed senatem i powiedzieli: Przysyła nas tu arcykapłan Jonatan i cały naród żydowski, byśmy odnowili na poprzednich warunkach zawarte kiedyś z Rzymianami przymierze pokoju.
12:4 - [Jako odpowiedź] wręczono im listy do zarządców poszczególnych okręgów, prosząc, żeby im zapewnili spokojny powrót do Judei.
12:5 - A oto odpis listu, który Jonatan przesłał do Spartan:
12:6 - Pozdrowienia dla braci Spartan od najwyższego kapłana Jonatana, od rady starszych, od kapłanów i od całego narodu żydowskiego.
12:7 - Już wiele lat temu wasz król Arejos napisał do naszego arcykapłana Oniasza list, w którym donosił, że czujecie się naszymi braćmi, o czym też świadczy posiadany przez nas odpis tego listu.
12:8 - Oniasz przyjął tedy waszego wysłannika z najwyższym szacunkiem i odebrał od niego list, w którym wyraźnie była mowa o więzach naszej wspólnej przyjaźni.
12:9 - Nas do tej przyjaźni nic nie zmusza. Całą pociechę czerpiemy bowiem ze świętych ksiąg, które posiadamy.
12:10 - Mimo to posyłamy do was naszych ludzi, pragnąc odnowić zawarte z wami już wcześniej przymierze braterskiej wspólnoty i przyjaźni, abyśmy z czasem nie stali się wam obcymi. Upłynęło już bowiem wiele lat od obecności wśród nas waszych wysłanników.
12:11 - Przez cały ten czas we wszystkie nasze święta, a także każdego dnia pamiętaliśmy zawsze o was przy naszych ofiarach i modlitwach. Wypada bowiem - i tak jest u nas w zwyczaju - pamiętać o braciach.
12:12 - Cieszymy się także waszą sławą.
12:13 - My sami znajdowaliśmy się w wielkim ucisku i byliśmy uwikłani w rozliczne wojny, bo wszyscy królowie dokoła prowadzili z nami wojny.
12:14 - Jednakże nie chcieliśmy z powodu tych wojen być jakimś ciężarem ani dla was, ani dla innych naszych sprzymierzeńców i przyjaciół.
12:15 - Pomoc i wybawienie zsyłały nam bowiem zawsze same niebiosa. Dlatego zostaliśmy uratowani od naszych wrogów i to właśnie wrogowie nasi legli poniżeni u stóp naszych.
12:16 - Wysłaliśmy niedawno do Rzymu Numeniusza, syna Antiocha i Antypatra, syna Jazona, aby odnowić przymierze pokoju dawno temu zawarte z Rzymianami.
12:17 - Nakazaliśmy im, żeby po drodze także was odwiedzili i przekazali wam nasze pozdrowienia oraz listy, w których prosimy was, byście zechcieli odnowić braterską wspólnotę z wami.
12:18 - Jeśli więc teraz odpowiecie na naszą prośbę, będzie to świadczyć o waszej życzliwości.
12:19 - A oto odpis listu, który Spartanie przesłali Oniaszowi:
12:20 - Arejos, król Spartan, pozdrawia arcykapłana Oniasza.
12:21 - W pewnym piśmie o Spartanach i Żydach znajduje się wiadomość, że jesteśmy braćmi i że oba nasze narody pochodzą od Abrahama.
12:22 - Skoro tak jest, to byłoby bardzo ładnie z waszej strony, gdybyście nam powiedzieli, jak wam się powodzi.
12:23 - Natychmiast odpowiemy na wasz list. Niech wasze stada i cały wasz dobytek należą do nas, a to, co my mamy, niech należy do was. Wydajemy już polecenie, żeby was o tym powiadomiono.
12:24 - Jonatan dowiedział się, że dowódcy wojskowi Demetriusza - z wojskiem jeszcze większym niż przedtem - znowu nadciągnęli, żeby na niego napaść.
12:25 - Wyruszył więc natychmiast z Jerozolimy i natknął się na nich koło miejscowości Chamat. Żadną miarą bowiem nie chciał dopuścić do tego, żeby wkroczyli do jego kraju.
12:26 - Zwiadowcy, których wysłał do ich obozu, wracając przynieśli wiadomość, że nieprzyjaciele czynią przygotowania, żeby ruszyć na niego nocą.
12:27 - O zachodzie słońca Jonatan wydał tedy swoim ludziom rozkaz, żeby czuwali i przez całą noc byli gotowi, z bronią w ręku, do walki. Dokoła całego obozu wystawiono straże.
12:28 - Kiedy nieprzyjaciele spostrzegli, że Jonatan razem ze swymi wojownikami jest gotów do walki, zlękli się i zwątpili w swe siły. Rozpalili zatem w swoim obozie ogniska i wycofali się.
12:29 - Jonatan zaś i jego ludzie nie zauważyli tego aż do rana. W błąd ich wprowadziły palące się ogniska.
12:30 - Jonatan nawet ruszył w pościg za wrogami, ale już ich nie dopadł, bo zdążyli przeprawić się na drugą stronę rzeki Eleuteros.
12:31 - Wtedy Jonatan zwrócił się przeciw Arabom, zwanym Zabadejczykami. Pokonał ich i zabrał im wszystko, co posiadali.
12:32 - Potem skierował się w stronę Damaszku, przemierzając całą tamtejszą krainę.
12:33 - W tym samym czasie Szymon także wyruszył na wyprawę wojenną. Uderzył na Askalon i okoliczne warownie, potem niespodziewanie uderzył na Jafę i zdobył ją.
12:34 - Doszły go bowiem wieści, że mieszkańcy tego miasta zamierzali oddać swoją twierdzę ludziom Demetriusza. Zostawił więc w niej swoją załogę.
12:35 - Kiedy Jonatan wrócił, kazał zwołać wszystkich starszych ludu żeby odbyć z nimi naradę w sprawie budowy miast warownych na ziemi judzkiej.
12:36 - Postanowiono również podwyższyć mury obronne Jerozolimy, wznieść wysoki mur oddzielający twierdzę od miasta, żeby ją od miasta całkowicie odciąć i w ten sposób uniemożliwić jej załodze kupowanie tam lub sprzedawanie czegokolwiek.
12:37 - Miasto uległo w ten sposób znacznej rozbudowie. Kiedy przy tych robotach zwaliła się część muru po stronie wschodniej, nad potokiem, odbudowano ten fragment, tak zwaną Chafenatę,
12:38 - a na nizinie Szefeli Szymon zbudował Adidę, obwarował ją, zaopatrzył w bramy, a bramy - w belki ryglujące.
12:39 - Tymczasem Tryfon dokonał wszelkich starań, żeby zawładnąć Azją i sobie włożyć koronę na głowę. Dlatego szukał sposobności, żeby zgładzić króla Antiocha.
12:40 - Obawiał się jednak, że Jonatan nie będzie patrzył na to obojętnie i wypowie mu wojnę. Nie przestawał więc szukać sposobów i okoliczności, aby go pochwycić i zabić. W tym celu też udał się do Bet-Szean.
12:41 - Wyszedł mu naprzeciw do Bet-Szean Jonatan z czterdziestoma tysiącami doświadczonych w walce wojowników.
12:42 - Kiedy Tryfon zobaczył, że Jonatan prowadzi ze sobą tak liczne wojsko, nie miał odwagi rozpocząć jakichkolwiek działań.
12:43 - Zgotował mu więc wspaniałe przyjęcie, przedstawiał go wszystkim jako swego przyjaciela, przekazał mu liczne podarki, a do swoich przyjaciół i wojowników mówił: Bądźcie mu posłuszni tak jak mnie samemu!
12:44 - Potem powiedział do Jonatana: Po co trudziłeś tylu ludzi? Przecież nie zagraża nam niebezpieczeństwo żadnej wojny.
12:45 - Każ im wrócić do domu, sam zaś dobierz sobie kilku mężów do towarzystwa i chodź ze mną do Ptolemaidy! Przekażę ci tę twierdzę, tak jak i inne miasta warowne, a także wszystkie oddziały wojskowe. Tylko po to tu przyszedłem, potem zaraz wrócę do siebie.
12:46 - Jonatan zaufał mu i zgodził się na wszystko, co mówił Tryfon. Odesłał swoje oddziały wojskowe, które udały się w drogę powrotną do Judei.
12:47 - Zatrzymał tylko trzy tysiące wojowników, z których dwa tysiące posłał do Galilei, a jemu miało towarzyszyć tysiąc ludzi.
12:48 - Lecz kiedy tylko wszedł Jonatan do Ptolemaidy, mieszkańcy miasta zamknęli bramy, jego samego pochwycili, a tych wszystkich, którzy z nim przyszli pomordowali mieczem.
12:49 - Zaraz też Tryfon wysłał swoich wojowników, pieszych i konnych, do Galilei oraz na Wielką Równinę, żeby stawili czoła wszystkim wojskom Jonatana.
12:50 - A ci, domyśliwszy się, że Jonatan razem z towarzyszącymi mu wojownikami dostał się w ręce wrogów i że wszyscy zginęli, nawzajem dodawali sobie odwagi i ruszyli [tamtym naprzeciw] w szyku bojowym, w każdej chwili gotowi do walki.
12:51 - Wówczas ścigający, spostrzegłszy, że wojownicy Jonatana gotowi są do walki na śmierć i życie, wrócili do siebie.
12:52 - Oddziały żydowskie bez żadnych już przeszkód dotarły do Judei. Ubolewano bardzo nad losem Jonatana i jego towarzyszy, a serca wszystkich ogarnęła bojaźń. Żałobą okrył się cały Izrael.
12:53 - Wówczas też wszystkie okoliczne ludy próbowały zniszczyć Izrael. Mówiono sobie bowiem: Nie mają już nikogo, kto by nimi dowodził czy ich wspierał. Teraz ich pokonamy i wymażemy wszelką pamięć po nich.