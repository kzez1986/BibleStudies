2:1 - Będą kiedyś Izraela synowie tak liczni jak piasek, który jest nad morza brzegiem i nikt go zmierzyć ni zliczyć nie może. I zamiast do nich mówić: Nie jesteście mym ludem, będzie się ich nazywać synami Boga żywego.
2:2 - A synowie Judy połączą się z Izraela synami i ustanowią nad sobą wspólnego władcę, a kraj odzyska swą dawną potęgę. Zaprawdę bowiem dzień wielki na Izraela przyjdzie.
2:3 - Mówcie do swych braci „Mój ludu”, a siostry nazywajcie „Lubymi”.
2:4 - Matkę rodzoną oskarżajcie, oskarżajcie ją, bo ona wcale nie jest moją żoną, a ja nie jestem jej mężem ! Niech najpierw usunie znaki nierządu ze swej twarzy, a spomiędzy swych piersi - ozdoby cudzołożnicy.
2:5 - Bo jeśli nie - sam obnażę ją zupełnie, tak iż będzie wyglądać jak w dniu swych urodzin. I sprawię, że będzie do pustyni podobna i stanie się jak ziemia zupełnie wyschnięta, i doprowadzę do tego, że z pragnienia zginie.
2:6 - I dzieci jej także kochać przestanę, bo są to dzieci z nierządu zrodzone.
2:7 - Tak, matka ich jest nierządnicą, bez żadnego wstydu ta, co je poczęła. Ona sama przecież powiedziała: Biegać będę za mymi kochankami, za tymi, co mi dają i chleba, i wody, i wełnę, i lniane szaty, i oliwę, i napój.
2:8 - Cierniami tedy zagrodzę jej drogę i zamuruję wysokim murem, tak że już nigdy ścieżki nie odnajdzie.
2:9 - Za kochankami swymi, będzie się uganiać, lecz nigdy ich dopaść nie zdoła, i szukać ich będzie, ale ich nie znajdzie. Wtedy dopiero powie: Do męża pragnę powrócić, bo kiedyś szczęśliwsza byłam niźli dzisiaj.
2:10 - I wcale nie wiedziała o tym, że to Ja jej dawałem i zboże, i moszcz winny, i olej, Ja obsypywałem ją i srebrem, i złotem, z których oni sobie czynili Baalów.
2:11 - Przyjdzie więc czas, że jej zboże zabiorę i moszcz winny w oznaczonym czasie. Zabiorę jej i len, i wełnę, którymi nagość dotąd okrywała.
2:12 - Obnażę ją całą przed jej kochankami, i nikt już nie zdoła jej z rąk mych uwolnić.
2:13 - I kres położę wszystkim jej rozkoszom i świętom, i nowiom księżyca, i szabatom i uroczystościom wszelkim.
2:14 - Spustoszę jej winnice i figowe gaje, którymi się przechwalała, że zapłatą są od kochanków. Zamienię je wszystkie w na pół dzikie chaszcze, na miejsce zamieszkania dla zwierzyny polnej.
2:15 - I sprawię, że odpokutuje za wszystkie dni Baala, kiedy to na jego cześć ofiary składała, i zdobiąc się w pierścienie i kolczyki do swych kochanków biegała, o Mnie zaś zapomniała całkiem - wyrocznia Pana.
2:16 - Dlatego ją uwiodę i wyprowadzę na pustynię, i będę do jej serca przemawiał.
2:17 - Zwrócę jej znowu zabrane winnice, zaś równinę Akor bramą nadziei uczynię. I będzie mi tam posłuszna jak za dni młodości, jak wtedy gdy z egipskiej ziemi wychodziła.
2:18 - W dniu owym - wyrocznia Pana - powie o Mnie: Mój mąż, nie będzie mówić: Mój Baal.
2:19 - Z ust jej usunę imiona Baalów, nie będzie się już więcej wymawiać ich imion.
2:20 - I zawrę w jej imieniu przymierze ze wszelką zwierzyną polną i z ptactwem powietrznym i z ziemnymi gadami. I usunę z jej kraju łuk, miecze i wojnę, tak że spać już będzie mogła spokojnie.
2:21 - I poślubię cię sobie na zawsze, poślubię cię w sprawiedliwości i prawie, poślubię cię w miłosierdziu i miłości.
2:22 - I poślubię cię sobie przez wierność, a ty zechcesz uznać we Mnie Boga.
2:23 - W dniu owym - wyrocznia Pana - odpowiem na niebios życzenia, a one spełnią życzenia ziemi.
2:24 - Ziemia głosu zbóż wysłucha, wina i oliwy świeżej, a one zadość uczynią pragnienia Jizreela.
2:25 - I rozsieję go po całym kraju, i znów pokocham Nielubę moją. Do Nie mojego ludu znów powiem: Mój ludu, a on mi odpowie: Mój Pan Bóg.