5:1 - Wchodzę do mego ogrodu, siostro moja, oblubienico moja, zbieram moją mirrę i rożne balsamy, posilam się plastrem mojego miodu, piję moje wino i mleko. Jedzcie, przyjaciele, i pijcie, upajajcie się, moi umiłowani! Oblubienica:
5:2 - Ja śpię, lecz serce moje nie śpi. Słyszę, jak mój umiłowany puka: Otwórz mi, siostro moja, umiłowana moja, gołębico moja, ty najwspanialsza moja! Moja głowa okryta rosą, w puklach moich włosów krople nocy.
5:3 - Zdjęłam już moją szatę, czy mam ją znów na siebie wkładać? Umyłam już moje stopy, czy mam je znowu zabrudzić?
5:4 - Umiłowany mój podał mi rękę przez otwór w bramie i nagle zadrżało wszystko w moim łonie.
5:5 - Wstałam więc, by otworzyć umiłowanemu, mirra kapała z rąk moich, najświeższa mirra spływała mi po palcach i spadała aż na rygle bramy.
5:6 - I otworzyłam umiłowanemu, a gdy się odwróciłam, już go nie było! Jego zniknięcie odebrało mi oddech. Szukałam go, lecz nie mogłam go znaleźć, wołałam go, lecz się nie odzywał.
5:7 - I spotkali mnie strażnicy, obchodzący miasto dokoła, pobili mnie i poranili, i zdarli ze mnie szaty owi nadzorcy miejskich murów.
5:8 - Zaklinam was tedy, córy Jerozolimy, jeśli znajdziecie umiłowanego, cóż mu powiecie? Powiedzcie mu, żem chora z miłości. Chór:
5:9 - A czymże twój umiłowany góruje nad innymi, o ty, najpiękniejsza z niewiast? Czym góruje nad innymi twój umiłowany, że aż tak nas zaklinasz? Oblubienica:
5:10 - Umiłowany mój jest śnieżnobiały i rudy, i wyróżnia się spośród tysiąca.
5:11 - Głowę ma ze złota, ze złota szczerego, pukle jego włosów jak gałęzie palmy, czarne są jakby kruki.
5:12 - Jego oczy jak dwie gołębice unoszące się nad zbiornikiem z wodą, [a zęby] jakby w mleku kąpane, mocno osadzone.
5:13 - Jego policzki - jak grządki balsamu, jak najsilniejsze wonności. Jego usta - jak lilie, a spływa z nich najświeższa mirra.
5:14 - Jego ręce - jak sztaby ze złota, wysadzane kamieniami z Tarsu. Tors jego - jakby z kości słoniowej, cały szafirami pokryty.
5:15 - Jego nogi - jak kolumny z alabastru, osadzone na podstawach ze szczerego złota. Cała jego postać - jak Liban [wyniosła], wysmukła niby cedry.
5:16 - Jego usta pełne słodyczy, a wszystko - samym powabem. Taki jest mój umiłowany, taki mój przyjaciel, o córy Jerozolimy! Chór