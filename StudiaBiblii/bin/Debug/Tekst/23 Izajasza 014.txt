14:1 - A nad Jakubem ulituje się Pan, znów upodoba sobie w Izraelu i zamieszka na ich ziemi. Będą tam też przybywać cudzoziemcy, aby się przyłączyć do domu Jakuba.
14:2 - Przychodzić będą różne ludy, żeby odprowadzić ich na miejsce ich pochodzenia. A wtedy dom Izraela weźmie ich do siebie na ziemi Pańskiej i będą mu służyć za niewolników i sługi. I tak oto staną się poddanymi do tych, których kiedyś trzymali w niewoli, a ci będą teraz panować nad swoimi ciemiężycielami.
14:3 - Dzień Pana będzie ci dany dla twojego wytchnienia po wszystkich tych uciskach i udręczeniach, po całej owej niewoli, której byłeś poddany.
14:4 - W dniu owym zanucisz taką oto pieśń przeciwko królowi Babilonu: Oto nadszedł wreszcie tyrana kres, skończyła się jego zuchwałość.
14:5 - Złamał Pan laskę bezbożnych i skruszył berło władców,
14:6 - którzy boleśnie dręczyli narody rozlicznymi ciosami i gwałtem nad nimi sprawowali władzę, prześladując ich bez żadnego miłosierdzia.
14:7 - Odetchnie wreszcie cała ziemia w spokoju i wszyscy zaczną krzyczeć z radości.
14:8 - Cieszyć się będą tobą nawet cyprysy oraz wszystkie cedry Libanu: Od czasu jak cię powalono, nikt już nie przychodzi, aby nas ścinać.
14:9 - Przez ciebie poruszyły się całe podziemia, aby wyjść tobie na spotkanie. Na twoją cześć wzbudził cienie zmarłych, wszystkich dawnych możnowładców ziemi. Sprawił też, że podnieśli się z tronów wszyscy królowie ziemscy.
14:10 - Wszyscy otworzą swoje usta i tak zaczną mówić do ciebie: I ciebie też, jak nas, obezwładnili, i stałeś się do nas podobny.
14:11 - Strącono cię z twym przepychem do Szeolu przy wtórze muzyki harf twoich. Za łoże służy ci teraz robactwo, robactwo cię także okrywa.
14:12 - Jakże ty spadłeś aż z niebios, ty, Gwiazdo Poranna i Synu Jutrzenki? Jak się to stało, że leżysz na ziemi ty, któremu służyły wszystkie narody?
14:13 - Ty, któryś sobie mówił: Wstąpię na niebiosa i przejdę ponad gwiazdami Bożymi i tam sobie tron mój ustawię. I zasiądę na wzgórzu zgromadzenia, aż na północnych krańcach.
14:14 - Wstąpię na wierzchołek chmur czarnych i stanę się podobnym do Najwyższego.
14:15 - Jakże więc? To tyś aż do Szeolu strącony na samo dno otchłani?
14:16 - Ci, którzy cię spostrzegli, przypatrują się tobie, patrzą na ciebie z uwagą. Czy to ten sam, co trząsł kiedyś całą ziemią i wywracał największe królestwa?
14:17 - Który świat cały zamieniał w pustynię, miasta z ziemią równał, a więźniów nigdy nie obdarzał wolnością?
14:18 - Wszyscy władcy narodów ze czcią spoczywają, każdy jeden we własnym grobie.
14:19 - A ty zostałeś wyrzucony daleko z twego grobu, jakbyś był odrażającą padliną. Leżą na tobie pobici, mieczem pomordowani, w rowach na kamienie rzuceni jak zbezczeszczone trupy.
14:20 - Ty nie znajdziesz się z nimi we wspólnym grobowcu. Bo tyś doprowadził do zagłady twoją własną ojczyznę; to ty wymordowałeś sam twój własny naród. Nigdy już nie będzie nawet wspomniane to pokolenie złoczyńców.
14:21 - Przygotujcie na rzeź jego synów, muszą zginąć wskutek przewrotności ojców. Oby już nie podnieśli się nigdy, by podbijać ziemię i wypełniać ją własnymi miastami.
14:22 - Ja sam powstanę przeciwko nim - wyrocznia Pana Zastępów - i wymażę nawet imię Babilonu oraz tych, co pozostali.
14:23 - I oddam ich we władanie jeżom, a kraj cały zamienię w bagno. I wymiotę go miotłą zagłady. Oto wyrok Pana Zastępów.
14:24 - Pan zastępów poprzysiągł mówiąc: Zaprawdę stanie się wszystko tak, jak obmyśliłem; wypełni się wszystko tak, jak postanowiłem:
14:25 - Otóż zniszczę Asyrię w moim własnym kraju, w proch ją zamienię na moich własnych wzgórzach. Spadnie wreszcie jarzmo z mojego ludu, zdjęty zostanie dokuczliwy ciężar z ich ramion.
14:26 - Tak już postanowiłem przeciwko całej ziemi i już wyciągnąłem mą prawicę przeciwko wszystkim narodom.
14:27 - Jeżeli Pan Zastępów tak postanowił, to któż zdoła Mu się sprzeciwić? Jeżeli On wyciągnął swoją rękę, to któż będzie w stanie ją cofnąć?
14:28 - W roku śmierci króla Achaza został ogłoszony taki wyrok:
14:29 - Czy nie cieszy cię to, cały filistyński ludu, że oto została połamana rózga, którą byłeś chłostany? Bo oto z nasienia węża zrodzi się jeszcze żmija, a jej owocem będzie smok skrzydlaty.
14:30 - Ubodzy paść będą swe trzody na moich pastwiskach, biedni będą sobie odpoczywać bezpiecznie, a twoje potomstwo ja sam głodem wytracę i tych, co ocaleją pozabijam mieczem.
14:31 - Wołajcież tedy bramy, krzycz głośno całe miasto! Drżyj wszystek filistyński ludu! Bo oto dym zbliża się od północy, a z jego oddziałów nikt się nie cofa.
14:32 - Cóż więc odpowiedzieć należy wysłannikom tego narodu? To Pan założył cały Syjon i tam znajdą schronienie uciśnieni Jego ludu.