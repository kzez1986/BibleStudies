2:1 - W osiemnastym roku, dwudziestego drugiego dnia pierwszego miesiąca panowania króla asyryjskiego Nabuchodonozora w pałacu królewskim zaczęto sobie przekazywać wiadomość, że król ma zamiar spełnić swoją wcześniejszą groźbę zemsty na wszystkich mieszkańcach ziemi.
2:2 - Zebrał on wszystkich swoich urzędników i dowódców, odbył z nimi tajną naradę i postanowił zgładzić wszystkich mieszkańców ziemi.
2:3 - Jego doradcy również byli zdania, że należy wymordować wszystkich tych, którzy by nie usłuchali głosu króla.
2:4 - Kiedy król asyryjski Nabuchodonozor skończył naradę, wezwał do siebie Holofernesa, naczelnego dowódcę swoich oddziałów wojskowych i drugiego po sobie męża w całym królestwie, i powiedział mu tak:
2:5 - Oto, co mówi wielki król, pan całej ziemi: Wyruszysz stąd, zabierając ze sobą sto dwadzieścia tysięcy pieszych wojowników, ludzi pewnych swoich sił oraz oddział liczący dwanaście tysięcy koni i jeźdźców.
2:6 - Udasz się do wszystkich krajów położonych na zachodzie, bo to ich mieszkańcy nie usłuchali mojego głosu.
2:7 - Wydasz im rozkaz, żeby mieli przygotowane ziemię i wodę, bo ja w swoim zagniewaniu ruszam na nich. Uprzedź ich, że stopy moich wojowników pokryją całą ziemię, a wszystko, co posiadają, padnie łupem moich ludzi.
2:8 - Ich doliny będą wyrównane ciałami rannych; każdy strumyk i każda rzeka wypełnią się trupami.
2:9 - Wziętych do niewoli uprowadzę aż na krańce ziemi.
2:10 - Ruszaj zatem w drogę i zdobądź dla mnie wszystkie krainy. Wszystkich zaś którzy się tobie poddadzą, zachowaj przy życiu aż do dnia, w którym zostaną ukarani.
2:11 - Natomiast wszystkich tych, którzy będą stawiali opór, wyniszczysz - nie oszczędzając nikogo - a ich mienie złupisz, gdziekolwiek by się znajdowało w królestwie.
2:12 - Poprzysięgam na moje życie i na całą potęgę mojego królestwa, że wypełnię to, co powiedziałem.
2:13 - A ty nie waż się przekroczyć nawet najdrobniejszego polecenia twojego pana. Wypełnisz wszystko, co ci rozkazałem; wykonasz wszystko bezzwłocznie!
2:14 - Holofernes, odszedłszy od swojego pana, zgromadził wszystkich starszych ludu, dowódców wojskowych i znakomitszych wojowników asyryjskich
2:15 - i wybrał - zgodnie z poleceniem króla - najdzielniejszych mężów. Było ich razem sto dwadzieścia tysięcy pieszych wojowników oraz dwanaście tysięcy łuczników na koniach.
2:16 - Wszystkich uformował w oddziały bojowe.
2:17 - Do przenoszenia sprzętu wojennego przygotowano ogromną liczbę wielbłądów, osłów i mułów. Na wyżywienie [całego wojska] przeznaczono niezliczone stada owiec, wołów i kóz.
2:18 - Zabrano też wiele żywności dla wszystkich, a z pałacu królewskiego dużo złota i srebra.
2:19 - I tak ruszył w drogę razem z całym swoim wojskiem wyprzedzając króla Nabuchodonozora, aby z pomocą swych rydwanów, jeźdźców i doborowych oddziałów zająć wszystkie kraje na zachodzie.
2:20 - Dołączały też do nich gromady spośród ludów sprzymierzonych tak liczne jak szarańcza albo jak piasek na pustyni. Nikt nie był w stanie tego wszystkiego policzyć.
2:21 - Wyszedłszy z Niniwy, wędrowali przez trzy dni i dotarli do równiny Bektilet, gdzie też - w pobliżu góry leżącej w północnej części Cylicji - rozbili swój obóz.
2:22 - Stamtąd, zebrawszy uprzednio całe swoje wojsko, wszystkich pieszych, konnicę i rydwany, udał się Holofernes w okolice górzyste.
2:23 - Zdobył [miasta] Fud i Lud, ograbił ze wszystkiego Rassytów oraz Izmaelitów, mieszkających na skraju pustyni, w południowej części Cheleonu.
2:24 - Potem przeprawił się przez Eufrat i przemierzył całą Mezopotamię; następnie zburzył wszystkie warownie wzdłuż rzeki Abronas, aż do wybrzeża morskiego.
2:25 - Zajął obszar całej Cylicji, a wszystkich, którzy mu stawiali opór, wycinał w pień. I tak dotarł aż do granic Jafetu, położonego na południu, niedaleko Arabii.
2:26 - Następnie okrążył Madianitów, spalił ich namioty i zabrał im bydło.
2:27 - Z nadejściem żniw pszennych przeniósł się na równinę Damaszku. Po drodze palił dojrzewające zboża, wybijał stada owiec i bydła, łupił miasta, niszczył uprawne pola, a wszystkich młodych ludzi zabijał mieczem.
2:28 - Strach i przerażenie spadły na mieszkańców osiedli przybrzeżnych, Tyru i Sydonu, Sur i Okiny i na ludność żyjącą w Jamnii. Przelękli się go także bardzo mieszkańcy Aszdodu i Aszkelonu.