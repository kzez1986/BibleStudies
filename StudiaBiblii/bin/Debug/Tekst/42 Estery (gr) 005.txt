5:1 - (8:12a) A oto odpis dekretu:
5:2 - (8:12b) Wielki król Aswerus przesyła pozdrowienia zarządcom stu dwudziestu siedmiu prowincji od Indii aż po Etiopię oraz tym wszystkim, którzy są z nami zaprzyjaźnieni.
5:3 - (8:12c) Wielu z tych, którzy dostąpili wysokiego zaszczytu dzięki łaskawości swoich dobroczyńców, wyrażało mimo to niezadowolenie. Usiłowali oni nie tylko krzywdzić naszych najbliższych poddanych, lecz także, nie mogąc znieść już ich dobrobytu, układają zgubne plany unicestwienia swych dobroczyńców.
5:4 - (8:12d) Nie tylko nie chcą, żeby ludzie kierowali się między sobą jakimikolwiek uczuciami wdzięczności, lecz także, rozzuchwaleni słowami swoich pochlebców, którzy nie chcą słyszeć o tym, co dobre, są przeświadczeni, że uda im się uniknąć sprawiedliwego sądu Wszystkowiedzącego Boga, który nienawidzi zła.
5:5 - (8:12e) Bardzo często na tych, co sprawują władzę, zły wpływ wywierają ich przyjaciele, którzy, sami zamieszani w różne nadużycia państwowe, czynią rządzących współwinnymi śmierci wielu niewinnych i ściągają na nich w ten sposób ogromne nieszczęścia.
5:6 - (8:12f) I tak, nawet wyraźna życzliwość panujących jest unicestwiona ich złą wolą i zgubnymi radami.
5:7 - (8:12g) Jest to widoczne wyraźnie już w najstarszych przekazach, ale jeszcze wyraźniej można się o tym przekonać przypatrując się dokładnie temu, co dzieje się na naszych oczach. Zepsucie ludzi niegodnie sprawujących władzę doprowadziło do wielkich nieprawości.
5:8 - (8:12h) Musimy się starać, aby zmienić taki stan rzeczy, i zrobić wszystko, aby w przyszłości wszyscy ludzie w naszym państwie, przez nikogo nie nękani, żyli w prawdziwym pokoju.
5:9 - (8:12i) Będziemy badali bardzo dokładnie wszystkie dochodzące do nas wieści, zanim zdecydujemy się na wydanie jakiegoś wyroku.
5:10 - (8:12k) A oto, jak się rzecz miała z Macedończykiem Hamanem, synem Hammedaty: Choć początkowo nie miał on nic wspólnego z narodami perskimi i nie korzystał z naszej dobroci, to jednak okazaliśmy mu naszą gościnność.
5:11 - (8:12l) Także i on doświadczył miłości, którą kierujemy się wobec wszystkich narodów. Doszło aż do tego, że mówiono do niego „nasz ojcze”. Co do odbieranej czci zajmował drugie miejsce po królu.
5:12 - (8:12m) Mimo to nie potrafił zaspokoić swojej żądzy chwały, ale przemyśliwał nad tym, jakby nas pozbawić i władzy, i życia.
5:13 - (8:12n) Usiłował podstępnie sprowadzić zagładę na Mardocheusza, naszego wybawcę i dobroczyńcę, a także na Esterę, cieszącą się w sposób nienaganny udziałem w naszej królewskiej godności, i na cały jej lud.
5:14 - (8:12o) I tak chciał nas pozbawić wszelkich przyjaciół, a dla siebie zagarnąć całą władzę nad wszystkimi Persami i Macedończykami.
5:15 - (8:12p) Ale my już wiemy teraz, że owi Żydzi, których ten zbrodniarz zamierzał zgładzić, nie są przestępcami, lecz żyją jak inni obywatele, zgodnie z nakazami prawa.
5:16 - (8:12q) Są oni wyznawcami Najwyższego, Największego i Żywego Boga, który całemu państwu już od czasu najdawniejszych przodków zapewnia porządek i trwałość.
5:17 - (8:12r) I dlatego nie postępujcie zgodnie z rozporządzeniem zawartym w piśmie, jakie przysłał syn Hammedaty, Haman. Został on bowiem razem z całą swoją rodziną powieszony przed bramą do miasta Suzy. Tak oto Bóg Wszechmocny rychło wymierzył mu dobrze zasłużoną karę.
5:18 - (8:12s) Zechciejcie natomiast porozwieszać wszędzie na widocznych miejscach odpis niniejszego dekretu, który zezwala Żydom żyć spokojnie, zgodnie z ich prawem. Udzielcie im swojej pomocy w tym dniu, na który została wyznaczona ich zagłada, i występujcie przeciwko tym, którzy zaczną ich atakować. Dzień ten - to trzynasty dwunastego miesiąca, czyli miesiąca Adar.
5:19 - (8:12t) Wszechmocny Bóg zaś zamienił ten dzień zamierzonej zagłady wybranego narodu na dzień jego wielkiej radości.
5:20 - (8:12u) Tak więc i wy, oprócz waszych wielkich uroczystości dorocznych, z radością powinniście obchodzić także i to dodatkowe święto, żeby odtąd przynosiło szczęście nam i wszystkim wiernym nam Persom. Dla tych zaś, co na nas czyhają, niech będzie to dzień ostrzeżenia przed czekającą ich zgubą.
5:21 - (8:12x) Wszystkie miasta i wszystkie prowincje, które nie będą przestrzegały tego zarządzenia, zostaną spustoszone beż żadnego miłosierdzia ogniem i mieczem. Nie stanie na ich miejscu już nigdy więcej nie tylko żadna ludzka stopa, lecz stronić od niego będzie także dzika zwierzyna i ptactwo.