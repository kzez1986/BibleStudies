104:1 - Uwielbiaj, duszo moja, Pana! Jak wielki jesteś, Panie mój i Boże, jesteś przyodziany w wielkość i potęgę.
104:2 - Światłem jesteś okryty jak płaszczem, niebo całe rozpostarłeś jak namiot.
104:3 - Wzniosłeś swój dom nad wodami, Twoim rydwanem są obłoki, a poruszasz się na skrzydłach wichru silnego.
104:4 - Wiatry uczyniłeś swymi posłańcami, służą Ci również ogniste płomienie.
104:5 - Położyłeś ziemię na jej fundamentach, po wszystkie wieki nie zachwieje się nigdy.
104:6 - Jak szatą okryły ją wody potopu, wody znalazły się aż na samych górach.
104:7 - Lecz ustąpiły gdy im zagroziłeś, pierzchły wszystkie na głos Twoich grzmotów.
104:8 - Podniosły się góry i spadły w doliny na miejsca, które im wyznaczyłeś.
104:9 - Wodom też wytyczyłeś granice, których nie przekroczą, aby ponownie zalać całą ziemię.
104:10 - Źródłom kazałeś wytrysnąć w dolinach, by popłynęły pomiędzy górami
104:11 - i służyły za napój wszystkim polnym zwierzętom; dzikie osły również tam gaszą pragnienie.
104:12 - Nad ich brzegami gnieździ się niebieskie ptactwo, którego śpiew dobywa się spośród gałęzi.
104:13 - Górom zsyłasz z Twoich komnat wodę, ziemia zaś syci się tym, co spada z obłoków.
104:14 - Ty sprawiasz, że trawa rośnie dla bydła, a dla ludzi - rośliny przez nich zasadzone. I tak ziemia dostarcza człowiekowi chleba
104:15 - i wina, co cieszy jego serce. On sobie twarz rozjaśnia oliwą, a chlebem umacnia swoje ludzkie serce.
104:16 - A drzewa Pana piją wodę do syta, zwłaszcza cedry Libanu, zasadzone przez Niego.
104:17 - Na nich ptaki swe gniazda budują, a na cyprysach siadają bociany.
104:18 - Do kozic należą wysokie góry, borsuki wśród skał znajdują schronienie.
104:19 - I księżyc stworzyłeś, aby czas odmierzał, i słońce, co zna godzinę swojego zachodu.
104:20 - Ty zsyłasz ciemności, które nocą się stają, i wtedy ruszają na łowy zwierzęta leśne.
104:21 - Lwy młode rycząc łupu szukają, od Boga pożywienia żądają.
104:22 - A kiedy słońce zaświeci, wracają na swoje ukryte leże.
104:23 - Wtedy człowiek wychodzi do codziennej pracy, by trudzić się aż do wieczora.
104:24 - O Panie, jak rozliczne są Twoje dzieła, z jakąż mądrością uczyniłeś wszystko, wypełniając ziemię stworzeniami Twymi.
104:25 - Tu oto jest morze, wielkie i rozległe, w nim niezliczone istoty żywe, i małe, i duże.
104:26 - Po morzu pływają okręty i Lewiatan tam żyje przez Ciebie stworzony, aby w morzu igrał.
104:27 - Wszystko to czeka na Ciebie, by dostać pokarm we właściwym czasie.
104:28 - Gdy dajesz im jeść, wszyscy biorą, gdy dłoń swą otwierasz, pod dostatkiem mają wszystkiego.
104:29 - Gdy skrywasz swe oblicze, ogarnia ich niepokój, gdy oddech im odbierasz, marnieją i stają się prochem ziemi.
104:30 - Gdy Ducha swojego wysyłasz, stwarzasz ich na nowo, odnawiasz tym samym oblicze całej ziemi.
104:31 - Niechaj na wieki trwa wielkość Pana i niech radują Pana zawsze Jego dzieła.
104:32 - Drży ziemia, gdy na nią spogląda, płoną góry, gdy ich dotknie.
104:33 - Jak długo żyć będę, pragnę sławić Pana, grać pragnę Bogu, jak długo jestem.
104:34 - Oby Mu były przyjemne wszystkie pieśni moje, a ja się będę radował w Panu.
104:35 - Grzesznicy niech znikną raz na zawsze z ziemi, żeby już na niej nie było bezbożnych. Uwielbiaj, duszo moja, Pana! Alleluja!