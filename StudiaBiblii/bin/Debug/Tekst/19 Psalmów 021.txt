21:1 - Dla kierującego chórem. Psalm Dawida.
21:2 - Mocą od Ciebie, Panie, król się raduje i cieszy się bardzo, ponieważ go wspierasz.
21:3 - Spełniłeś bowiem pragnienie jego serca i nie odmówiłeś tego, o co prosiły jego usta.
21:4 - Wychodziłeś mu naprzeciw z błogosławieństwem i szczęściem, na głowę mu włożyłeś koronę ze złota.
21:5 - Prosił Cię o życie i Ty mu je dałeś, życie na wiele dni, na zawsze, na wieki.
21:6 - Dzięki Twojej pomocy wzrosła jego sława, bo przyodziałeś go w wielkość wspaniałą.
21:7 - I uczyniłeś go błogosławionym na wieki, gdy patrzysz na niego, sprawiasz mu wielką radość.
21:8 - Król bowiem we wszystkim zaufał Panu, w swej łaskawości Najwyższy nie pozwoli mu upaść.
21:9 - Twoje ręce dosięgną wszystkich Twoich wrogów, Twoja prawica znajdzie tego, kto Cię nienawidzi.
21:10 - Będą jak piec rozpalony, kiedy się pojawisz. A Pan pochłonie ich w swoim gniewie, ogień do reszty ich strawi.
21:11 - Wytracisz ich rodzaj na ziemi i nie będzie ich więcej pośród synów ludzkich.
21:12 - I choćby układali złe i podstępne plany, nie będą w stanie wyrządzić Ci niczego złego.
21:13 - Zmusisz ich wszystkich do ucieczki, gdy zaczniesz mierzyć do nich z Twego łuku.
21:14 - Ukaż się, Panie, z Twoją mocą, a wychwalać i sławić będziemy Twą zwycięską potęgę.