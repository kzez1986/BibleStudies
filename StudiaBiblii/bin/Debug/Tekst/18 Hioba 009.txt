9:1 - Wtedy Hiob tak odpowiedział:
9:2 - Wiem to dobrze, to prawda, że nie jest prawy przed Bogiem żaden człowiek.
9:3 - Gdyby ktoś wobec Niego chciał swych praw dochodzić, z tysiąca pytań - nie odpowie na żadne.
9:4 - Jego mądrości i sile żaden przeciwnik nie sprosta.
9:5 - Nawet góry przenosi, które nic nie wiedzą, że ściera je w swym gniewie.
9:6 - Całą ziemią potrząsa w posadach, aż jej kolumny chwieją się i trzeszczą.
9:7 - On każe słońcu, żeby się zaćmiło, i na gwiazdy nakłada pieczęcie.
9:8 - On sam rozpina niebiosa, chodzi po otchłaniach morskich.
9:9 - To On stworzył Niedźwiedzicę i Oriona, Plejady i Komnaty Południa.
9:10 - Stworzył rzeczy tak wielkie, że nikt ich nie zbada, cuda, których nikt nie policzy.
9:11 - Przechodzi obok - ja Go nie dostrzegam, mija mnie - nadal Go nie widzę.
9:12 - Kto powstrzyma Jego niszczące ramię? Kto ośmieli się spytać: Co czynisz?
9:13 - Bóg nie hamuje swych porywów gniewu, nawet córki Rahaba muszą Mu ulegać.
9:14 - Jak więc odważę się kiedyś z Nim spotkać, jakimi słowami zdołam Go przekonać?
9:15 - Choćbym miał rację, nic Mu nie powiem, tylko o litość będę błagał Sędziego.
9:16 - Nawet gdy Go zawołam, czy mi odpowie? Nie mam żadnej pewności, że słów moich słucha.
9:17 - On jak burza zwala mnie na ziemię i bez powodu pomnaża me rany.
9:18 - Nie pozwala mi chwycić oddechu i bezustannie poi mnie goryczą.
9:19 - Pod względem siły On jest mocarzem, w dochodzeniu prawa nikt Mu nie sprosta.
9:20 - Choćbym nawet miał rację, moje własne usta zaczną mnie oskarżać, choćbym był bez grzechu, one same uznają mnie za winnego.
9:21 - Czym rzeczywiście niewinny - sam tego nie wiem, zbrzydło mi już całe moje życie.
9:22 - Ośmielam się więc powiedzieć, że nie ma różnicy: zagłada spotyka jednako niewinnych i winnych.
9:23 - Gdy Jego gniew nagle śmierć sprowadza, On sobie drwi ze strachu niewinnych.
9:24 - Ziemię oddał we władzę zbrodniarzom, jej sędziom zasłonił oczy. Któż więc, jeśli nie On, to wszystko czyni?
9:25 - Szybciej niż biegacz dni moje uciekają i w dal uchodzą nie zaznawszy szczęścia.
9:26 - Suną naprzód niby łodzie z trzciny, podobne do orła goniącego zdobycz.
9:27 - Kiedy postanawiam: Dość już narzekań, odmienię swój wygląd, twarz rozweselę,
9:28 - ogarnia mnie strach na myśl o cierpieniach, bo jestem pewny, że mnie nie uwolnisz.
9:29 - Skoro muszę za winnego uchodzić, po co na próżno się trudzić?
9:30 - Choćbym się w śniegu oczyścił, a ręce w ługu wypłukał,
9:31 - i tak pogrążysz mnie w brudach, że nawet mym szatom obrzydnę.
9:32 - Bo Tyś nie człowiek, żeby Ci powiedzieć: Chodźmy razem do sądu!
9:33 - Bo czy jest jakiś rozjemca, co rękę położy na Ciebie i na mnie,
9:34 - uwolni mnie od gróźb wszelakich, i przestanie napełniać strachem,
9:35 - bym mógł przemawiać, niczego się nie bojąc! Lecz sam widzę jak bardzo jest wszystko inaczej.