26:1 - Odpowiadając na to rzekł Hiob:
26:2 - Ale jakże ty wspomagasz słabych, jak podtrzymujesz ich bezsilne ramię!
26:3 - Jak mądrze radzisz tym, co nie dość mądrzy, jak przekazujesz im pełnię twej mądrości?
26:4 - Do kogóż więc kierujesz twoje słowa, i czyj duch wychodzi z ciebie?
26:5 - Drżą przed Nim w zaświatach cienie zmarłych i wszystko, co porusza się w wodzie.
26:6 - Otchłanie stoją dlań otworem, nic nie zakrywa przepaści.
26:7 - Panuje On nad pustkowiem północy, utrzymuje nad nicością całą ziemię.
26:8 - Wody powstrzymuje obłokami, ale pod ich ciężarem nie pękają chmury.
26:9 - Osłania widok swego tronu, rozciągając nad nim obłoki.
26:10 - Wodom wyznaczył granice, światło oddzielił od ciemności.
26:11 - Gdy zacznie grozić, drżą kolumny niebios i napełnia je przerażenie.
26:12 - Mocą swoją uspokaja morza, mądrością unicestwia Rahaba.
26:13 - Swoim tchnieniem oczyszcza niebiosa, ręką miażdży uciekającego Węża.
26:14 - Takie są znaki Jego działania niczym skromne echo to, co o Nim wiemy. A któż zdoła pojąć ogrom Jego mocy?