2:1 - (3:13a) A oto odpis tego zarządzenia: Wielki król Aswerus - do zarządców stu dwudziestu siedmiu prowincji, poczynając od Indii aż po Etiopię, i do wszystkich podległych mu władców.
2:2 - (3:13b) Sprawując władzę nad wielu narodami i krajami całego świata, postanowiłem nie kierować się wygórowaną żądzą władzy, lecz towarzyszącą mi zawsze troską o to, aby być dla wszystkich łaskawym i dobrym. Pragnąłem zapewnić moim podwładnym życie pod każdym względem spokojne, a całemu państwu - rozwój aż do jego granic. Chciałem przywrócić wszystkim ludziom upragniony pokój.
2:3 - (3:13c) Kiedy zapytałem moich doradców, jak to można osiągnąć, wystąpił Haman, który wyróżniał się u nas mądrością, niezmiennie szlachetną życzliwością oraz niezachwianą wiernością, a w państwie zajmował drugie co do ważności miejsce.
2:4 - (3:13d) On to radził zwrócić uwagę na to, że pomiędzy wszystkie narody świata przeniknął jeden bardzo podstępny lud, który ze względu na swoje prawa jest nieprzyjaźnie usposobiony do wszystkich pozostałych narodów. Lud ten lekceważy ciągle zarządzenia naszego króla, co utrudnia kierowanie całym państwem, choć jak dotąd rządy są sprawowane nienagannie.
2:5 - (3:13e) Doszliśmy też jednomyślnie do przekonania, że lud ten jako jedyny jest nastawiony wrogo do wszystkich bez wyjątku; że trzyma się dziwnych i całkiem obcych nam zwyczajów; że działa na szkodę naszego państwa i dopuszcza się najgorszych wykroczeń i że wskutek tego nigdy nie będzie w państwie prawdziwego porządku i ładu.
2:6 - (3:13f) Dlatego wydaliśmy taki oto rozkaz: Wszyscy ci, których Haman, kierujący sprawami państwa, nasz drogi ojciec, opisał dokładniej w swoim liście, wszyscy ci, razem ze swymi kobietami i dziećmi, bez żadnych ułaskawień i miłosierdzia, winni zginąć od miecza swych przeciwników czternastego miesiąca Adar tego roku.
2:7 - (3:13g) W ten sposób zginą jednego dnia nagłą śmiercią i odejdą do świata zmarłych wszyscy owi ludzie od niepamiętnych czasów tak wrogo nastawieni do innych. Dopiero wtedy kraj nasz będzie mógł liczyć na trwały i niezmącony pokój w przyszłości.