8:1 - Nie prowadź sporów z silniejszym, bo możesz wpaść w jego ręce.
8:2 - Nie próbuj walczyć z bogaczem, bo dla twej zguby wyda wszystkie pieniądze. Pieniądz doprowadził już do zagłady wielu i uwiódł serce niejednego króla.
8:3 - Nie spieraj się z człowiekiem, który wiele mówi, i nie dokładaj drew do płonącego ognia!
8:4 - Z żadnym głupcem nie miej nic wspólnego, bo tylko znieważy wszystkich twoich przodków.
8:5 - Nie czyń wyrzutów tym, którzy zeszli z drogi grzechu, i pamiętaj o tym, żeśmy wszyscy grzeszni.
8:6 - Nie obrażaj żadnego człowieka starszego, bo niejeden z nas też będzie kiedyś stary.
8:7 - Nie ciesz się z tego, że ktoś inny umarł i nie zapominaj, że umrzemy wszyscy.
8:8 - Nie lekceważ tego, co mówią mędrcy, a raczej zaufaj ich mądrym wskazaniom. Dzięki nim bowiem mądrość zdobędziesz i staniesz śmiało przed mającymi władzę.
8:9 - Słuchaj też tego, co starsi przekazują i co przejęli od swoich ojców. W ten sposób nauczysz się rozsądku i będziesz wiedział, co wybrać, gdy trzeba będzie mówić.
8:10 - Nie rzucaj ognia na węgle grzesznika, żebyś sam nie spłonął w jego płomieniach.
8:11 - Nie cofaj się przed żadnym zarozumialcem, bo będzie czyhał, by cię pochwycić na słowie.
8:12 - Nie pożyczaj nikomu, kto możniejszy od ciebie, bo jeśli takiemu pożyczasz, to już straciłeś.
8:13 - Nie poręczaj nigdy za bogatszego od ciebie, a jeśli pożyczyłeś, będziesz musiał płacić.
8:14 - Nawet nie próbuj procesować się z sędzią, bo wyrok zawsze będzie na jego korzyść.
8:15 - Nie wyruszaj w drogę z gwałtownikiem, by nie sprowadził na ciebie nieszczęścia. Taki bowiem bezmyślnie tylko prze do przodu i w końcu ginie przez brak roztropności.
8:16 - Nie wszczynaj sporów z człowiekiem kłopotliwym i nie wyruszaj z nim na wędrówkę przez pustynię; bo czyjąś krew przelać - to nic dla niego nie znaczy, i ciebie samego zgładzi, gdy nie znajdziesz obrońcy.
8:17 - W mowie nie spoufalaj się z głupcem, bo nie dotrzyma żadnej tajemnicy.
8:18 - Z obcym nic nie czyń, co miałoby być tajne, bo nigdy nie wiesz, co on w końcu zrobi.
8:19 - Nie otwieraj serca przed każdym człowiekiem, bo w ten sposób możesz stracić szczęście.