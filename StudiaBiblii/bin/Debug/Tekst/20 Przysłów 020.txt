20:1 - Bezbożnik to wino, pieniacz zaś - sycera, nie jest mądry żaden, kto tutaj pobłądzi.
20:2 - Zagniewanie króla jest jak lwa ryczenie, kto go rozzłości, może stracić życie.
20:3 - To chwalebne, kiedy człowiek umie się nie gniewać, każdy zaś głupiec gniewem wybucha.
20:4 - Człowiek leniwy nie orze jesienią, toteż nic nie znajduje, choć szuka w czasie żniwa.
20:5 - Pragnienia serc ludzkich są jak wodna głębina, ale potrafi z nich skorzystać człowiek rozumny.
20:6 - Wielu ludzi chełpi się swoją dobrocią, lecz gdzie znaleźć męża godnego zaufania?
20:7 - Kto jako sprawiedliwy kroczy swoją drogą, szczęśliwe potomstwo po sobie zostawi.
20:8 - Kiedy król zasiada za stołem sędziowskim, samym swym spojrzeniem wszelkie zło rozprasza.
20:9 - Kto może powiedzieć, że ma serce czyste i że jest wolny od wszelkiego grzechu?
20:10 - Dwojakie odważniki i podwójna miara, jedno i drugie - odrazą dla Pana.
20:11 - Już chłopca się poznaje po jego pragnieniach, wiadomo, czy dobrze i godnie postąpi.
20:12 - Ucho, które słyszy, oko, które widzi, jedno i drugie - stworzone przez Pana.
20:13 - Nie oddawaj się spaniu, żebyś nie zubożał, miej oczy otwarte, a nie zabraknie ci chleba.
20:14 - Źle, źle zrobiłem - mówi kupujący, ale kiedy odejdzie, chwali się zakupem.
20:15 - Jest wiele złota i pereł, lecz ozdobą prawdziwą są rozsądne usta.
20:16 - Pozbaw go sukni, bo ręczył za drugich, weź go sobie w zastaw za obcych ludzi.
20:17 - Słodko smakuje pokarm zakłamania, lecz potem się czuje, że w ustach jest kamień.
20:18 - Plany ustala się podczas narady, dlatego masz wojnę prowadzić z rozwagą.
20:19 - Krążący wokół oszczerca wyjawia sekrety, nie miej nic wspólnego z mówiącymi dużo.
20:20 - Kto ojca swego i matkę przeklina, tego światłość zgaśnie, gdy nadejdzie ciemność.
20:21 - Bogactwa na początku szybko zdobywane nie będą się cieszyć błogosławieństwem na końcu.
20:22 - Nie mów, że za zło się „odwdzięczysz”, zaufaj Panu on ci pomoże.
20:23 - Podwójne odważniki są odrazą dla Pana, a nadużyciem jest fałszywa waga.
20:24 - Pan kieruje krokami każdego człowieka, bo człowiek sam nie może pojąć swojej drogi.
20:25 - Pułapką jest nieopatrznie wołać: Ślubuję!, a zastanawiać się dopiero po ślubowaniu.
20:26 - Roztropny król przepędza precz bezbożnych i odpłaca im za ich niegodziwe czyny.
20:27 - Światłem Pana jest duch człowieka i przenika wnętrze jego ciała.
20:28 - Dobroć i wierność osłaniają króla, łaskawość podtrzymuje tron jego.
20:29 - Siła jest chwałą młodości, siwizna zaś ozdobą starców.
20:30 - Krwawe ślady po karze leczą bezbożnika, a mocne uderzenia - sięgają aż do wnętrza.