1:1 - Słowa króla jerozolimskiego Koheleta, syna Dawida.
1:2 - Marność, marność, wołał Kohelet. Marność, marność - wszystko marność.
1:3 - Co za pożytek ma człowiek z całej swojej majętności, o którą tak zabiega pod słońcem?
1:4 - Jedno pokolenie odchodzi, drugie przychodzi, a ziemia trwa na wieki.
1:5 - Słońce wschodzi i zachodzi, i zmierza pospiesznie na miejsce, z którego znowu wschodzi.
1:6 - Wiatr wiejący na południe wraca ku północy, wiejąc bez przerwy, ciągle wraca, skąd wyszedł.
1:7 - Choć wszystkie rzeki spływają do morza, morze się nie wypełnia. Do miejsca, ku któremu płyną, kierują się nieustannie.
1:8 - Wszystko porusza się ciągle, a człowiek nie jest w stanie opowiedzieć wszystkiego. Oczom nigdy dość patrzenia, a uszom - słuchania.
1:9 - To, co już się stało, znów dziać się zacznie, i co się już zrobiło, znów trzeba będzie robić. Nie ma nic nowego pod słońcem.
1:10 - A jeśli zdarzy się czasem coś, o czym mówią: Patrz, to coś nowego!, to zaraz się okaże, że to już było w czasach, które nas poprzedziły.
1:11 - Tylko, że zapomina się o tych, co już kiedyś żyli, tak jak zapomni się o tych, którzy kiedyś żyć będą. Po nich też nie pozostaną wspomnienia wśród pokoleń, które po nich przyjdą.
1:12 - Ja, Kohelet, panowałem w Jerozolimie jako król nad całym Izraelem.
1:13 - Postanowiłem zdobyć dokładną wiedzę o wszystkim, co istnieje pod słońcem. To trudne zadanie nałożył Bóg na ludzi i kazał im się trudzić.
1:14 - Przypatrywałem się wszystkiemu, co jest pod słońcem, i widzę, że to marność i pogoń za wiatrem.
1:15 - To, co jest krzywe, nie da się wyprostować, a czego w ogóle nie ma, nie da się policzyć,
1:16 - Po jakimś czasie powiedziałem sobie: Zdobyłem już rozległą wiedzę, mam jej więcej niż wszyscy królowie, którzy przede mną rządzili w Jerozolimie. Często myślałem, że wiele już zrozumiałem i wiem.
1:17 - I wtedy zaczynałem się zastanawiać, czym jest mądrość w ogóle, na czym polega zaślepienie i brak wiedzy. Ale wkrótce zrozumiałem, że taki trud to również pogoń za wiatrem.
1:18 - Bo wielka mądrość - to wielkie utrapienie. Kto wiedzy sobie przysparza, pomnaża własne cierpienia.