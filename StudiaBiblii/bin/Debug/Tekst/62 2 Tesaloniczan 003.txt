3:1 - Na koniec, bracia, módlcie się za nas, aby [głoszone przez nas] słowo Pańskie rozchodziło się i było przyjmowane z szacunkiem [wśród innych], tak jak pośród was.
3:2 - [Módlcie się również], abyśmy zostali uwolnieni od ludzi przewrotnych i złych. Wiadomo przecież, że nie wszyscy mają wiarę.
3:3 - Ale Pan jest wierny! On wam udzieli koniecznych sił i ustrzeże was od złego.
3:4 - W Nim również pokładamy nadzieję, że to, co wam nakazujemy, czynicie i nadal będziecie czynić.
3:5 - Niech Pan kieruje serca wasze ku umiłowaniu Boga i ku cierpliwości, której dawcą jest Chrystus.
3:6 - Nakazujemy wam, bracia, w imię Pana naszego Jezusa Chrystusa, abyście stronili od każdego brata, który gnuśnieje bezczynnie i lekceważy sobie pouczenia, jakie otrzymaliście od nas.
3:7 - Wiecie przecież, jak powinniście żyć, by można było powiedzieć, że nas naśladujecie: nie byliśmy wśród was bezczynni,
3:8 - u nikogo nie jedliśmy chleba za darmo lecz pracowaliśmy, umęczeni i utrudzeni, we dnie i w nocy, byle tylko dla nikogo spośród was nie być ciężarem.
3:9 - Postępowaliśmy zaś tak nie dlatego, że nie mieliśmy prawa [do waszej pomocy], lecz dlatego, że pragnęliśmy dać wam samych siebie za przykład do naśladowania.
3:10 - Przebywając bowiem wśród was mawialiśmy wam [często]: „Kto nie chce pracować, ten niech też i nie je”.
3:11 - Tymczasem słyszymy, że niektórzy spośród was nie liczą się wcale z ustalonym porządkiem: nie pracują w ogóle, lecz zajmują się ciągle niepotrzebnymi sprawami.
3:12 - Otóż takich pragniemy przywołać do porządku, polecając im z całą stanowczością, w imię Pana Jezusa Chrystusa, aby zabrali się spokojnie do pracy, by mogli spożywać chleb własny.
3:13 - Wy zaś, bracia, nie ustawajcie w czynieniu dobrze.
3:14 - Jeżeli ktoś nie usłucha poleceń zawartych w tym liście, tego zapamiętajcie sobie dobrze i dla zawstydzenia go starajcie się nie mieć z nim nic wspólnego.
3:15 - Nie uważajcie go zaraz za wroga, lecz raczej upominajcie go jak brata.
3:16 - Sam zaś Pan, który jest dawcą pokoju, niech was darzy pokojem zawsze i na wszelki sposób. Pan [niech będzie] z wami wszystkimi!
3:17 - A oto pozdrowienie, które kreślę własną rękę. W ten sposób podpisuję każdy mój list.
3:18 - Łaska Pana naszego Jezusa Chrystusa niech będzie z wami wszystkimi!