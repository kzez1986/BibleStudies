3:1 - Potem otworzył Hiob usta i zaczął przeklinać dzień swego narodzenia.
3:2 - Przemówił Hiob w takie oto słowa:
3:3 - Obyż nigdy nie było dnia, w którym na świat przyszedłem, ani nocy, w czasie której oznajmiono, że człowiek został poczęty.
3:4 - Niech dzień ten zamieni się w ciemność i niech na niebie Bóg o nim zapomni, niech nie zaświeci nad nim nigdy dzienne światło!
3:5 - Niech zaginie w mrokach i ciemności, niech go pokryją obłoki, niech straszny będzie ów dzień wskutek nawałnicy.
3:6 - I noc owa niech zginie w ciemnościach, niech wypadnie spośród wszystkich dni roku i niech nie wejdzie do liczby miesięcy.
3:7 - Niech będzie ta noc bezpłodna, niech nie rozbrzmiewa weselem.
3:8 - Niech i ją przeklną ci, co dniowi złorzeczą, ci, co potrafią zbudzić nawet Lewiatana.
3:9 - Niech znikną jej gwiazdy wieczorne, niech daremnie czeka na światło jutrzenki, niech nigdy nie ujrzy brzasku dnia nowego!
3:10 - Bo nie zamknęła łona mojej matki, a moim oczom nie oszczędziła widoku cierpienia.
3:11 - Dlaczego nie umarłem jeszcze w łonie matki, czemu nie zginąłem wychodząc z jej ciała?
3:12 - Dlaczego znalazłem się na jej kolanach, dlaczego karmiły mnie jej piersi?
3:13 - Leżałbym sobie teraz i odpoczywał, spał i zażywał spokoju,
3:14 - obok królów i możnych tej ziemi, którzy zbudowali sobie grobowce,
3:15 - albo obok książąt bogatych w złoto, którzy mają domy pełne srebra.
3:16 - Nie żyłbym - jak nie żyje płód poroniony lub dziecko, co nie widziało światła.
3:17 - Tam już nie podnoszą głosu niegodziwcy, przestali nareszcie, wyczerpawszy swe siły.
3:18 - Tam nie troszczą się już o nic więźniowie, nie napełnia ich lękiem głos strażników.
3:19 - Razem już pozostają wielcy i mali, a sługa uwolni się nareszcie od pana.
3:20 - Po cóż na światło dzienne wydawać strapionych, po co obdarzać życiem tych, co są pełni goryczy?
3:21 - Czekają na śmierć, która nie przychodzi, szukają jej bardziej niż ukrytych skarbów.
3:22 - Cieszy ich widok mogiły, a znalazłszy grób, czują się szczęśliwi.
3:23 - Bo po co nam światło na drodze zgubionej, zewsząd zamkniętej przez Boga samego?
3:24 - Nim do stołu zasiądę, ogarnia mnie smutek, jak strumień płyną moje narzekania.
3:25 - Spada na mnie wszystko, co mnie przeraża, przed czym uciekałem, to mnie spotykało.
3:26 - Nie miałem spokoju, ani odpoczynku, wciąż nowe udręki nie dają mi wytchnienia.