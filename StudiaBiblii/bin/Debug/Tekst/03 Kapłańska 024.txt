24:1 - Jahwe przemówił do Mojżesza w te słowa:
24:2 - Wydaj polecenie synom Izraela, żeby ci przynieśli czystej oliwy, wyciśniętej z oliwek, do świecznika, na ustawiczne podtrzymywanie zapalonych świateł.
24:3 - Poza zasłoną, znajdującą się przed Miejscem Świadectwa, wewnątrz Namiotu Spotkania, Aaron przygotuje [lampy], żeby płonęły przed Jahwe nieprzerwanie, od wieczora do rana. Jest to prawo dane na wieki wszystkim waszym potomkom.
24:4 - Umieścisz światła na szczerozłotym świeczniku, aby płonęły nieprzerwanie przed Jahwe.
24:5 - Weźmiesz najczystszą mąkę i upieczesz dwanaście placków. Na każdy placek zużyjesz dwie dziesiąte efy [mąki].
24:6 - Ułożysz je w dwa stosy na stole ze złota przed Jahwe.
24:7 - Obydwa stosy posypiesz czystym kadzidłem. Będą one służyć za pamiątkę pokarmu, spalanego w ogniu dla Jahwe.
24:8 - Każdego szabatu będziecie zmieniać ten pokarm przed Jahwe jako ustawicznie na nowo składany dar od synów Izraela: jest to przymierze na wieki.
24:9 - Chleby te będą należały do Aarona i jego synów, którzy będą je spożywać na Miejscu Świętym, bo to jest dla nich rzecz bardzo święta wśród ofiar spalanych w ogniu dla Jahwe. Jest to prawo na wieki.
24:10 - Syn pewnej kobiety izraelskiej - ale ojcem jego był Egipcjanin - przyszedł do obozu Izraelitów. Doszło [po pewnym czasie] do sporu w obozie między synem owej Izraelitki a jednym z Izraelitów.
24:11 - Syn Izraelitki zaczął bluźnić Imieniu świętemu i złorzeczyć. Przyprowadzono go tedy do Mojżesza. Matka [owego bluźniercy] nazywała się Szelomit i była córką Dibriego z pokolenia Dana.
24:12 - Osadzony pod strażą czekał, aż Mojżesz zawyrokuje - w imieniu Jahwe - na co sobie zasłużył.
24:13 - A Jahwe tak powiedział do Mojżesza:
24:14 - [Najpierw] wyprowadźcie tego bluźniercę z obozu; potem wszyscy, którzy słyszeli, jak bluźnił, niech położą swoje ręce na jego głowie, następnie niech będzie ukamienowany przez całe zgromadzenie.
24:15 - A ty tak przemówisz do synów Izraela: Każdy, kto złorzeczy swojemu Bogu, poniesie karę za swój grzech;
24:16 - ten zaś, kto bluźni imieniu Jahwe, ma być ukarany śmiercią: ukamienuje go całe zgromadzenie. Niezależnie od tego, czy jest tubylcem, czy cudzoziemcem, jeśli bluźnił Imieniu świętemu, musi umrzeć.
24:17 - Kto zabije drugiego człowieka, sam zostanie ukarany śmiercią.
24:18 - Kto by zabił cudze zwierzę, musi za nie oddać własne: życie za życie.
24:19 - Kto by wyrządził szkodę na ciele bliźniemu, otrzyma taką samą zapłatę:
24:20 - złamanie za złamanie, oko za oko, ząb za ząb; należy uczynić mu to samo, co on uczynił bliźniemu.
24:21 - Kto zabije cudze zwierzę, odda własne; kto zabije człowieka, sam również poniesie śmierć.
24:22 - Będzie was wszystkich obowiązywać takie samo prawo, zarówno cudzoziemców jak i tubylców, bo ja jestem Jahwe, wasz Bóg.
24:23 - Gdy Mojżesz skończył mówić do synów Izraela, oni wyprowadzili z obozu bluźniercę i ukamienowali go. Synowie Izraela postąpili zgodnie z tym, co Jahwe nakazał Mojżeszowi.