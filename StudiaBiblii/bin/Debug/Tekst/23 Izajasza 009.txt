9:1 - Lud, który chodził w ciemnościach, zobaczył światłość wielką. Nad mieszkańcami krainy ciemności wzeszła światłość ogromna.
9:2 - To Ty pomnożyłeś ich radość, Ty sprawiłeś, że tak się weselą, cieszą się wszyscy na Twoich oczach, jak zwykli cieszyć się ludzie czasu żniwa, jak się radują ci, co rozdzielają łupy.
9:3 - Bo uwolniłeś ich jak za dni Madianu od brzemienia, które ich ugniatało, od jarzma gniotącego ich karki i od kija oprawcy.
9:4 - Spalone zostały, strawione w ogniu wszystkie ich wojenne sandały i płaszcz cały we krwi ubroczony.
9:5 - Narodziło się nam bowiem Dziecię, Syn został nam dany. Na jego barkach królewska władza i oto Jego imiona: Przedziwny Doradca, Bóg Mocny, Ojciec Odwieczny, Książę Pokoju.
9:6 - Wielkie jest Jego królestwo i nic nie zakłóca Jego spokoju, gdy na tronie Dawidowym zasiądzie, by rządzić swoim królestwem, które ustanowił na nowo i utwierdził w sprawiedliwości i w prawie. Dokonywać tego będzie teraz i po wszystkie czasy miłość zazdrosna Pana Zastępów.
9:7 - I wydał Pan wyrok skazujący Jakuba, i dosięgający Izraela także,
9:8 - o czym dowie się z czasem cały naród, a także Efraim i Samarytanie, i wszyscy, którzy w swej wyniosłości mówili:
9:9 - Zawaliły się mury z cegły, odbudujemy je teraz z kamienia; wycięto już drzewa sykomorowe, teraz zasadzimy cedry.
9:10 - Lecz Pan pobudził wrogów Jakuba i nastawił do walki jego nieprzyjaciół.
9:11 - Od wschodu Aramejczyków, od zachodu Filistynów i rzucili się na Izraela z ostrymi zębami. Lecz i po tym wszystkim nie ustał gniew Jego a ręka Jego nadal wyciągnięta.
9:12 - Lud też nie wracał do tego, co go karał, i nie szukał wcale Pana Zastępów.
9:13 - Wtedy Pan odciął Izraelowi głowę i ogon i tego samego dnia gałęzie palmy i wszelkie sitowie.
9:14 - [Starsi wysoko urodzeni - to głowa, a prorocy głoszący kłamstwa - to ogon].
9:15 - Przywódcy tego narodu wybrali złą drogę, a ich podopieczni poszli na zagładę.
9:16 - Dlatego nie oszczędzi Pan tych młodych ludzi, nie będzie miał miłosierdzia dla ich wdów i sierot. Cały ten lud bezbożny i przewrotny, a szalony w tym wszystkim, co mówi. Ale nie ustał gniew Pana, i wyciągnięta jest nadal Jego ręka.
9:17 - A przewrotność pali niczym ogień, który strawia wszelkie ciernie i chwasty, a potem obejmuje także i gąszcz leśny, z którego unoszą się ku górze wielkie kłęby dymu.
9:18 - I tak przez gniew Pana Zastępów kraj stanął w płomieniach, zaś cały lud jak mąż jeden stał się pastwą ognia. Nikt nie będzie oszczędzał nawet swego brata.
9:19 - Jedni nawzajem pożerają drugich, odgryzają z prawa - ale nadal są głodni, odgryzają z lewa - lecz też nie są syci.
9:20 - Manasses pożera Efraima, Efraim Manassesa i obaj razem rzucają się na Judę. Ale nie ustał gniew Pana, i wyciągnięta jest nadal prawica Jego.