23:1 - Oto wyrok na Tyr: Zacznijcie ubolewać okręty z Tarsziszu; legła bowiem w gruzach wasza silna warownia. Wieść ta dotarła do statków, kiedy z Kittim wracały.
23:2 - Niech was zadziwi to, o mieszkańcy wybrzeża, i wy wszyscy Sydonu kupcy, których wysłańcy przemierzają morza
23:3 - i przepływają niezmierzone wody. Zboże znad Nilu, żniwa znad Rzeki to były twoje bogactwa; to je sprzedawaliście całemu światu.
23:4 - Zaczerwień się ze wstydu Sydonie, bo oto mówi morze: Nie począłem, nie urodziłem i nie wychowałem żadnego młodzieńca, nie czuwałem nad wzrastaniem ani jednej dziewczyny.
23:5 - Na wieść o tym zadrżą Egipcjanie i przerazi ich to, co Tyr spotkało.
23:6 - Udajcie się więc do Tarszisz i krzyk podnieście mieszkańcy wybrzeża.
23:7 - Czy tak wygląda to ongiś rozbawione miasto, o początkach sięgających dalekiej przeszłości? Którego mieszkańcy tak daleko poszli, aby się wreszcie osiedlić?
23:8 - A któż taki wyrok wydał już Tyrowi, który sam kiedyś rozdzielał korony? Na Tyr, którego kupcy byli książętami a handlarze - wielkimi tego świata?
23:9 - To Pan Zastępów tak zawyrokował, aby poniżyć wyniosłość piękna tego miasta, i upokorzyć najmożniejszych świata.
23:10 - Weź się za uprawę pola Córko Tarsziszu, przestały już bowiem istnieć twe porty.
23:11 - I wyciągnął Pan swoją rękę nad morze, by potrząsnąć w ten sposób królestwami wszystkimi. To Pan zarządził zniszczenie wszystkich twierdz Kanaanu.
23:12 - I powiedział Pan również: Nie oddawaj się już radościom, któraś została zgwałcona, o ty, Córo Sydonu. Wstań i idź sobie do Kittim, ale tam również nie będzie dla ciebie odpocznienia.
23:13 - Oto kraina Kittim [Chaldejczycy - a nie Asyryjczycy - byli tym narodem, który założył Sydon jako schronienie dla pustynnej zwierzyny]. To Chaldejczycy zbudowali liczne wieże oblężnicze, zburzyli zamki [Sydonu] i całe miasto obrócili w gruzy.
23:14 - Zacznijcie więc ubolewać okręty z Tarsziszu, bo nie ma już waszych warownych portów.
23:15 - I dojdzie wtedy do tego, że w ciągu siedemdziesięciu lat Tyr będzie zapomniany przez wszystkich. Ale kiedy władzę obejmie inny król, po upływie owych lat siedemdziesięciu, Tyr stanie się jak ta nierządnica, o której śpiewa się:
23:16 - Weź swoją cytrę i biegnij przez miasto ty, zapomniana przez wszystkich, nierządnico. Graj najlepiej jak umiesz, śpiewaj twe dawne pieśni, żeby cię znów wspomniano.
23:17 - I znowu, po upływie lat siedemdziesięciu, Pan nawiedzi Tyr. I wtedy znów zaczną uprawiać swój płatny nierząd. Będą cudzołożyć ze wszystkimi królestwami świata, gdzie tylko są na ziemi.
23:18 - Ale wtedy wszystko, co zarobią, wszelkie swoje zyski będą oddawać Panu. Niczego nie będą gromadzić ani przechowywać u siebie. Wszystkie ich zyski będą przekazane tym, którzy są przed obliczem Pana po to, aby mieli jedzenia pod dostatkiem i należyte odzienie.