8:1 - O tym wszystkim usłyszała też Judyta, córka Merariego, syna Usa, syna Józefa, syna Uzzjela, syna Chilkiasza, syna Ananiasza, syna Gedeona, syna Refaima, syna Achitoba, syna Eliasza, syna Chilkiasza, syna Eliaba, syna Natanaela, syna Szelumiela, syna Suriaszaddaja, syna Izraela.
8:2 - Jej mąż, który miał na imię Manasses i pochodził z tego samego pokolenia i rodu co ona, umarł podczas żniw jęczmiennych.
8:3 - Przebywając zbyt długo na polu z wiążącymi snopy, doznał porażenia słonecznego. [Wróciwszy do domu] musiał się położyć i wkrótce zmarł w swoim rodzinnym mieście, Betulii. Pochowano go obok jego przodków na polu pomiędzy Dotain i Balamon.
8:4 - Minęły już trzy lata i cztery miesiące, odkąd Judyta pozostawała jako wdowa w swoim domu.
8:5 - Na płaskim dachu domu ustawiła namiot, przywdziała wór pokutny i nosiła strój wdowi.
8:6 - Od czasu gdy została wdową, pościła każdego dnia, wyjąwszy wigilię szabatu, szabaty, dni przed nowiem i dni nowiu księżycowego oraz wszystkie święta i radosne dni całego domu Izraela.
8:7 - Była to kobieta piękna i pełna wdzięku. Jej mąż Manasses, pozostawił jej wiele złota, srebra, a także sług i służebnice, bydło i pola uprawne - wszystko to stało się jej własnością.
8:8 - Nikt nie miał jej nic do zarzucenia, gdyż była to kobieta prawdziwie bogobojna.
8:9 - Judyta również słyszała, jak uskarżano się na zarządcę miasta, gdyż ludzie, nękani brakiem wody, zaczęli tracić nadzieję na ocalenie. Dowiedziała się także o tym, co powiedział ludziom Ozjasz, że mianowicie poprzysiągł wydać po pięciu dniach miasto w ręce Asyryjczyków.
8:10 - Wtedy to przez służebnicę, która zarządzała całym jej domem, kazała zaprosić do siebie starszych miasta Chabrisa i Charmisa.
8:11 - Gdy przyszli do niej, powiedziała im tak: Posłuchajcie mnie, przywódcy ludu mieszkającego w Betulii! Nie mieliście racji w tym, coście powiedzieli całemu ludowi, składając przysięgę, którą związaliście niejako waszego Boga i samych siebie. Oświadczyliście, że wydacie całe miasto w ręce naszych wrogów, jeżeli Pan nie przyjdzie nam w najbliższych dniach z pomocą.
8:12 - A kimże wy jesteście, że wobec całego ludu wystawiacie dziś Boga na próbę, a siebie samych stawiacie na miejscu przeznaczonym tylko dla Boga?
8:13 - Ośmieliliście się wystawić na próbę Pana Wszechmogącego i ciągle nic jeszcze nie rozumiecie.
8:14 - Przecież daleko wam do tego, żebyście mogli przeniknąć do głębi ludzkiego serca i poznać tajniki ludzkiego ducha, a chcielibyście przeniknąć Tego, który stworzył wszystko? Nie doprowadzajcie do gniewu Pana i Boga naszego!
8:15 - Gdyby się nawet okazało, że nie pospieszy nam w ciągu tych pięciu dni z pomocą, to przecież On wie najlepiej, kiedy ma nam pomóc, a kiedy wydać nas w ręce wrogów.
8:16 - Nie próbujcie przymuszać Pana, Boga naszego. Bóg nie jest bowiem jak człowiek, któremu można czymś zagrozić albo jak syn człowieczy, którego można do czegoś nakłonić.
8:17 - Zechciejmy oczekiwać wybawienia tylko od Niego, tylko Jego błagajmy o pomoc. A On wysłucha nas wtedy, kiedy to będzie odpowiadało Jego woli.
8:18 - Jednego nie było u nas i nie ma nadal: nie ma wśród nas pokolenia ani rodziny, ani osiedla, ani miasta, gdzie czczono by posągi bogów uczynionych ludzkimi rękami, tak jak się to kiedyś u nas zdarzało
8:19 - i za co nasi ojcowie byli karani mieczem i wydawani na pastwę nieprzyjaciół, na oczach których cierpieli różne udręki.
8:20 - Ale my prócz Jego jedynego nie znamy żadnego innego boga. I dlatego mamy nadzieję, że On ani nas samych, ani naszego ludu nie opuści.
8:21 - Jeśli nas bowiem zwyciężą, to wezmą w posiadanie całą Judeę i złupią naszą świątynię. A wtedy Bóg za zbezczeszczenie świątyni zażąda naszej krwi jako zapłaty.
8:22 - Nasi bracia będą mordowani, nasz kraj się wyludni, opustoszeją ziemie dane nam w dziedzictwo. Cały ten ciężar naszego udręczenia spadnie na nas wobec pogan, którym będziemy musieli służyć jako niewolnicy, stając się dla nich pośmiewiskiem i przedmiotem drwin.
8:23 - A stan naszego zniewolenia nigdy już nie zamieni się dla nas w dobro. Przeciwnie, Pan nasz i Bóg sprawi, że przyczyni się ono do naszego jeszcze większego pohańbienia.
8:24 - Dlatego, bracia drodzy, pokażmy teraz naszym rodakom, że od nas zależy ich życie i że mogą na nas liczyć, gdy trzeba będzie bronić naszych świętości, to jest świątyni i ołtarza.
8:25 - Przy tym wszystkim jednak dziękujmy naszemu Panu i Bogu za to, że nas dziś doświadcza tak, jak kiedyś naszych ojców.
8:26 - Przypominajcie sobie, co uczynił Abrahamowi, jak postąpił z Izaakiem, co wycierpiał w Mezopotamii Syryjskiej Jakub, gdy musiał pilnować owiec Labana, brata własnej matki.
8:27 - Jak kiedyś bowiem wszystkich tych ludzi doświadczał w ogniu, próbując w ten sposób ich serca, tak też i na nas nie wydał wyroku potępienia. Pan karci wszak tych, którzy się od niego oddalają, aby się opamiętali.
8:28 - Odpowiedział jej Ozjasz tak: Wszystko, co powiedziałaś, pochodzi ze szlachetnego serca i nie ma tu nikogo, kto mógłby się sprzeciwić choćby jednemu twojemu słowu.
8:29 - Twoja mądrość objawiła się nie dopiero dzisiaj. Cały lud od twojej młodości zna twoją roztropność i wie dobrze, jak bardzo prawe są wszystkie pragnienia twego serca.
8:30 - Teraz jednak cały lud cierpi wskutek bardzo dotkliwego pragnienia. Zmuszają nas, byśmy uczynili przynajmniej to, cośmy im obiecali; przypominają o złożonej przysiędze, której nie wolno nam złamać.
8:31 - Módl się zatem teraz za nami, bo jesteś kobietą bogobojną. Ufamy bowiem, że [dzięki twojej modlitwie] Pan ześle nam deszcz i napełni nasze zbiorniki wodne, tak iż nie będziemy już padać z wyczerpania.
8:32 - Judyta odpowiedziała im tak: Posłuchajcie mnie. Zamierzam dokonać dzieła, o którym po wielu, wielu latach będzie się opowiadać dzieciom naszego ludu.
8:33 - Jeszcze tej nocy stańcie przy bramie, a ja ze swoją służebnicą wyjdę poza mury. Pan zaś, zanim nadejdzie ten czas, w którym chcieliście wydać nasze miasto w ręce wroga, przez moje ręce, ześle Izraelowi swoją łaskawą pomoc.
8:34 - Nie wypytujcie mnie o nic więcej, nie powiem wam już nic, dopóki nie dokonam dzieła, które zamierzyłam.
8:35 - Ozjasz i zarządcy miasta powiedzieli jej tedy: Idź w pokoju, a Bóg i Pan nasz niech ci dopomoże wymierzyć karę naszym wrogom.
8:36 - Następnie opuścili namiot i wrócili na swoje stanowiska.