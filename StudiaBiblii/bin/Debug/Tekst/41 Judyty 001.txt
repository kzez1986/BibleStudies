1:1 - Działo się to w dwunastym roku panowania Nabuchodonozora, który zasiadał na tronie w wielkim mieście Niniwie jako król Asyryjski. W tym samym czasie w Ekbatanie rządził Arfaksad jako król Medów.
1:2 - To właśnie Arfaksad kazał otoczyć Ekbatanę murem z kamieni ciosanych, szerokich na trzy łokcie, a długich na sześć łokci. Wysokość muru wynosiła siedemdziesiąt łokci, a szerokość - pięćdziesiąt łokci.
1:3 - Wieże obronne przy bramach miejskich wznosiły się na wysokość stu łokci, ich podstawy zaś miały sześćdziesiąt łokci szerokości.
1:4 - Bramy miasta były wysokie na siedemdziesiąt łokci, a szerokości miały aż czterdzieści łokci, żeby poszczególne oddziały wojowników [na koniach] oraz piechota mogły swobodnie wchodzić [i wychodzić].
1:5 - Otóż w owym czasie król Nabuchodonozor prowadził wojnę z królem Arfaksadem. Do starcia doszło na rozległej równinie w okolicach Ragau.
1:6 - Do Arfaksada przyłączyli się mieszkańcy gór, a także ci wszyscy, którzy mieli swoje osiedla nad Eufratem, Tygrysem i Hydaspem oraz na nizinie podległej Ariochowi, królowi Elimajczyków. Na pole walki ściągnęło wiele narodów wywodzących się od Cheleuda.
1:7 - Król asyryjski Nabuchodonozor rozesłał swoich gońców do wszystkich mieszkańców Persji oraz do tych, którzy mieszkali na zachodzie, zwłaszcza w okolicach Cylicji oraz Damaszku, a także do wszystkich ludów Libanu i Antylibanu, do mieszkańców wybrzeża,
1:8 - Karmelu, Gileadu, górnej Galilei i Wielkiej równiny Ezdrelon,
1:9 - do zamieszkałych w Samarii i w poszczególnych jej miastach, do tych, co mieszkali po drugiej stronie Jordanu, aż do Jerozolimy, do mieszkańców Batanei, Chelus i Kadesz oraz aż po Rzekę Egipską, Tafnes, Ramses, całą ziemię Goszen
1:10 - i dalej aż po Tanis, Memfis, do wszystkich mieszkańców całego Egiptu, po granice z Etiopią.
1:11 - Tymczasem nikt na całej ziemi nie posłuchał wezwania Nabuchodonozora, króla asyryjskiego. Nikt nie poszedł z nim na wojnę, gdyż nikt się go nie obawiał. W oczach ludzkich był on człowiekiem opuszczonym przez wszystkich. Dlatego obeszli się surowo z jego posłańcami i kazali im odejść z pustymi rękami.
1:12 - Rozgniewał się tedy Nabuchodonozor na wszystkie owe krainy i poprzysiągł na swój tron oraz na całe swoje królestwo, że zemści się szczególnie na Cylicji, Damaszku i Syrii. Postanowił zgładzić mieczem wszystkich Moabitów, Ammonitów, mieszkańców Judei oraz Egiptu aż po tereny położone nad obydwoma morzami.
1:13 - W siedemnastym roku swego panowania zaatakował razem ze swoim wojskiem króla Arfaksada i odniósł zwycięstwo, rozbijając całą jego konnicę i wszystkie rydwany.
1:14 - Zdobywał po kolei jego miasta i tak dotarł aż do Ekbatany. Opanował wieże obronne miasta, spustoszył wszystkie jego domy i zrównał je z ziemią.
1:15 - Samego Arfaksada dopadł w górach Ragu, przeszył go strzałami i raz na zawsze położył koniec jego panowaniu.
1:16 - Wtedy wrócił do Niniwy ze swoim wojskiem, złożonym z bardzo wielu wojowników. Upojony zwycięstwem ucztował z całym swym wojskiem przez sto dwadzieścia dni.