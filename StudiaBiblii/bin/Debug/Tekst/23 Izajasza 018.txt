18:1 - Kraino, w której szumią skrzydła, ziemio sięgająca poza rzeki Kusz!
18:2 - Ty, która wysyłasz swych ludzi przez morze na łódkach papirusowych! Idźcie wy, pospiesznie wysłani posłowie do mężów rosłych o brązowych twarzach, do ludu, który zawsze budził lęk dokoła, do pokolenia potężnie władającego, do ziemi poznaczonej rzekami.
18:3 - O wy wszyscy mieszkańcy wszechświata, wszyscy wy, którzy zaludniacie ziemię, patrzcie, już na górach ukazują się znaki, słuchajcie, jak rozlega się głos rogu!
18:4 - Pan tak bowiem powiedział do mnie: Stąd, gdzie się znajduję, patrzę na wszystko i jestem jak jasne promienie ciepła wysyłane przez światło, albo jak nasycone wilgocią obłoki czasu żniwa.
18:5 - Bo nim jeszcze nadejdzie winobranie, kiedy już opadną wszystkie kwiaty i pojawią się dojrzewające kiście winnych jagód, wtedy odcina się grona winne nożycami, a odrośla zbiera się i odrzuca na stronę.
18:6 - I będą pozostawione na żer dla górskiego ptactwa i dla różnych drapieżników polnych. Ptactwo żywić się będzie nimi przez lato, a wszystkie drapieżniki polne - przez zimę.
18:7 - Za dni owych ofiary Panu Zastępów będą przynosić mężowie rośli o brązowych twarzach, ludzie, którzy zawsze budzili lęk dokoła, pokolenia potężnie władzę sprawujące na ziemi poznaczonej rzekami. Wszyscy ciągnęli tam, gdzie przebywa imię Pana Zastępów, to jest na Górę Syjon.