57:1 - Dla kierującego chórem. Na melodię: „Nie niszcz”. Pieśń Dawida wyśpiewana przez niego, gdy ukrywał się przed Saulem w jaskini.
57:2 - Zmiłuj się nade mną, o Boże, zmiłuj się nade mną, bo u Ciebie szukam schronienia. W cieniu Twych skrzydeł znajduję odpoczynek i czekam, aż przejdzie to, co mi zagraża.
57:3 - Wołam do Boga Najwyższego, do Boga, który przy mnie stoi.
57:4 - Niech raczy mi zesłać pomoc z nieba, i niech poniży wrogów moich. Niech Bóg okaże mi swoją łaskę i wierność.
57:5 - Muszę bowiem przebywać pośród lwów, co pożreć chcą zawsze ludzkich synów. Ich zęby - to włócznie i strzały, a ich język to miecz wyostrzony.
57:6 - Ukaż się więc, o Boże, na niebiosach, niech Twój majestat rozjaśni całą ziemię.
57:7 - Sidła zastawili na moje kroki i czyhają ciągle na moje życie, dół dla mnie wykopali, ale sami weń wpadli.
57:8 - Moje serce jest otwarte, o Boże, otwarte jest moje serce, Tobie na cześć śpiewać i grać pragnę.
57:9 - Przebudź się, moja duszo, przebudź się, moja harfo i cytro. Ja sam bowiem pragnę obudzić jutrzenkę.
57:10 - Będę Cię wielbił, Panie, między narodami, chwałę Twą będę śpiewał wobec wszystkich ludów.
57:11 - Bo Twoja dobroć sięga pod niebiosa, a Twoja wierność - nad wszystkie obłoki.
57:12 - Ukaż się więc, o Boże, na niebiosach, niech Twój majestat rozjaśni całą ziemię.