94:1 - Boże, który odpłacasz za wszystko, o Panie i Boże zapłaty, racz się objawić!
94:2 - Powstań, o Ty, co sądzisz całą ziemię, zapłać bezbożnym za ich czyny!
94:3 - O, Panie, jak długo jeszcze bezbożni, jak długo bezbożni chełpić się będą grzechami?
94:4 - Pozwalają sobie na bezczelne słowa i przechwalają się najgorszymi czynami.
94:5 - Panie, oni lud Twój niszczą i uciskają dziedzictwo Twoje.
94:6 - Mordują wdowy i sieroty i zabijają wszystkich przybyszów.
94:7 - I mówią sobie: Pan tego nie widzi, nie zauważa tego Bóg Jakuba.
94:8 - Zastanów się w końcu, o niemądry ludu! Kiedyż wreszcie zmądrzejecie, głupcy?
94:9 - Jakże mógłby nie słyszeć Ten, który dał nam uszy? Jak miałby nie widzieć Ten, który stworzył oczy?
94:10 - Czy nie ześle kary Ten, co napomina ludy? Ten, który wszystkich naucza mądrości?
94:11 - Zna Pan wszystkie ludzkie myśli i wie, że są nietrwałe jak tchnienie.
94:12 - Szczęśliwy mąż, którego Ty, o Panie, wychowujesz i pouczasz Twoimi prawami.
94:13 - Chronisz go przed złymi dniami, dopóki nie przygotuje się grobu dla złoczyńcy.
94:14 - Zaprawdę, nie odrzuci Pan swojego ludu i nigdy nie opuści dziedzińca swego.
94:15 - I znów zacznie się wyrokować według sprawiedliwości, i będą tak postępować wszyscy czystego serca.
94:16 - Któż więc ujmie się za mną przeciwko grzesznikom, kto stanie po mojej stronie przeciwko złoczyńcy?
94:17 - Gdyby mi Pan nie przyszedł z pomocą, już wkrótce byłbym w krainie milczenia.
94:18 - Bo kiedy widzę, że chwieję się na nogach, Twoja dobroć, o Panie, śpieszy mi z pomocą.
94:19 - Ilekroć troski mnożą się w mym sercu, tylekroć Twa pociecha uspokaja mą duszę.
94:20 - Czy ma coś z Tobą wspólnego sędzia niegodziwy, który przeciw prawu na karę skazuje?
94:21 - Tacy sprawiedliwego chcą życia pozbawić i haniebnie potępić niewinnego człowieka.
94:22 - Ale Pan jest moją twierdzą, mój Bóg jest skałą i schronieniem.
94:23 - Odpłaci im za nieprawości wszelkie, Pan i Bóg nasz ich wytraci.