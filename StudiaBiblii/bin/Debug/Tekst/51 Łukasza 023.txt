23:1 - A potem całe zgromadzenie powstało i zaprowadzili Go do Piłata.
23:2 - Zaczęli Go oskarżać mówiąc: Spotkaliśmy Go, jak podburzał nasz naród, zakazywał płacić podatki cesarzowi i mówił, że jest Mesjaszem-Królem.
23:3 - Zapytał Go tedy Piłat: Czy Ty jesteś królem żydowskim? A On odpowiadając rzekł: Ty mówisz.
23:4 - Oznajmił tedy Piłat arcykapłanom i tłumom: Nie znajduję żadnej winy w tym człowieku.
23:5 - Lecz oni nastawali coraz bardziej, wołając: Podburza lud głosząc swe nauki po całej Judei, poczynając od Galilei aż dotąd.
23:6 - A Piłat, skoro tylko posłyszał o Galilei, zapytał, czy ten człowiek jest Galilejczykiem.
23:7 - Stwierdziwszy tedy, że ma nad Nim władzę Herod, odesłał Go do Heroda, który właśnie bawił w Jerozolimie.
23:8 - A Herod bardzo się ucieszył, gdy zobaczył Jezusa. Od dawna bowiem już pragnął Go zobaczyć, ponieważ wiele o Nim słyszał i miał nadzieję, że zobaczy jakiś cud zdziałany przez Niego.
23:9 - I zadawał Mu bardzo wiele pytań. Lecz On na żadne nie odpowiadał.
23:10 - Stali zaś tam arcykapłani i uczeni w Piśmie i oskarżali Go gwałtownie.
23:11 - Wtedy i Herod wspólnie z żołnierzami naśmiewał się z Niego, a potem kazał Go ubrać w biały płaszcz i tak odesłał Go z powrotem do Piłata.
23:12 - I stali się przyjaciółmi tego dnia Herod i Piłat, choć przedtem byli wrogami.
23:13 - Zwoławszy tedy arcykapłanów, urzędników i lud, Piłat
23:14 - powiedział do nich: Przyprowadziliście do mnie tego człowieka [oskarżając Go] o podburzanie tłumu, tymczasem ja, badając Go w waszej obecności, nie znalazłem w Nim nic z tego, o co Go oskarżacie.
23:15 - Podobnie i Herod [nie znalazł w Nim winy], skoro odesłał Go do nas. Nie dopuścił się On niczego, co byłoby godne śmierci.
23:16 - Każę Go ubiczować i puścić na wolność.
23:17 - A powinien był wypuścić kogoś na wolność z okazji święta.
23:18 - Wykrzykiwał tedy cały tłum tymi słowy: Zabierz Tego, a uwolnij nam Barabasza.
23:19 - [Barabasz] był uwięziony za to, że podczas pewnego rozruchu w mieście dopuścił się zabójstwa.
23:20 - Po raz drugi przemówił tedy do nich Piłat, pragnąc uwolnić Jezusa.
23:21 - Lecz oni nastawali wołając: Ukrzyżuj Go, ukrzyżuj Go!
23:22 - Wtedy on po raz trzeci zapytał ich: A cóż On złego uczynił? Nie znajduję w Nim nic, co by zasługiwało na śmierć. Każę Go tylko ubiczować, a potem Go wypuszczę.
23:23 - Lecz oni nalegali, domagając się natarczywymi krzykami, aby Go ukrzyżowano. Ich wrzaski stawały się coraz donośniejsze.
23:24 - Zdecydował się zatem Piłat zadośćuczynić ich wołaniu.
23:25 - Uwolnił im przeto tego, który pozostawał w więzieniu z powodu zabójstwa i rozruchów. Jego się domagali. Jezusa zaś wydał im w ich ręce.
23:26 - A gdy Go już prowadzili, pochwycili niejakiego Szymona Cyrenejczyka, gdy wracał z pola. Włożyli mu krzyż na barki i kazali nieść za Jezusem.
23:27 - Szło też za Nim mnóstwo ludzi - między innymi kobiety, które płakały i lamentowały nad Nim.
23:28 - Ale Jezus, zwróciwszy się do nich, powiedział: Córki Jerozolimy, nie płaczcie nade Mną. Nad sobą raczej płaczcie i nad dziećmi waszymi.
23:29 - Przyjdą bowiem dni, kiedy to będą mówić: Błogosławione niepłodne i łona, które nikogo na świat nie wydały, i piersi, które nikogo nie karmiły.
23:30 - Wtedy poczną wołać do gór: Upadnijcie na nas, a do pagórków: Pokryjcie nas.
23:31 - Bo jeśli na zielonym drzewie tak czynią, to cóż będzie na suchym?
23:32 - Prowadzono też z Nim na zabicie dwu złoczyńców.
23:33 - A kiedy przyszli na miejsce zwane Czaszką, ukrzyżowali Jego i dwu złoczyńców, jednego po prawej, drugiego po lewej stronie.
23:34 - Jezus zaś mówił: Ojcze, przebacz im, bo nie wiedzą, co czynią. Potem rozdzielając Jego szaty, rzucili losy.
23:35 - A lud stał gapiąc się, arcykapłani zaś szydzili zeń mówiąc: Innych zbawiał, niech więc uwolni i siebie samego, jeśli jest Mesjaszem, wybranym Boga.
23:36 - Drwili też z Niego i żołnierze, którzy podchodząc podawali Mu ocet,
23:37 - i mówili: Jeżeli jesteś królem żydowskim, uwolnij się.
23:38 - A nad Nim był napis po grecku, po łacinie i po hebrajsku: To jest król żydowski.
23:39 - Jeden zaś z wiszących złoczyńców ubliżał Mu mówiąc: Jeżeli jesteś Mesjaszem, to ratuj siebie i nas.
23:40 - W odpowiedzi na to drugi skarcił go mówiąc: Nawet ty nie boisz się Boga, choć cierpisz wskutek tego samego skazania.
23:41 - My - słusznie, bo otrzymaliśmy zapłatę godną naszych czynów, a On przecież nic złego nie uczynił.
23:42 - I powiedział: Jezu, pamiętaj o mnie, gdy będziesz już w Twoim królestwie.
23:43 - A Jezus odrzekł: Zaprawdę mówię ci, jeszcze dziś będziesz ze Mną w raju.
23:44 - Była już prawie godzina szósta, gdy ciemności ogarnęły całą ziemię i trwały aż do godziny dziewiątej.
23:45 - Słońce się zaćmiło, a zasłona świątyni rozdarła się przez sam środek.
23:46 - Jezus zaś zawołał donośnym głosem: Ojcze, w ręce Twoje oddaję moją duszę. I powiedziawszy to, skonał.
23:47 - A setnik widząc, co się stało, oddał cześć Bogu mówiąc: To był naprawdę sprawiedliwy człowiek.
23:48 - Podobnie cały tłum ludzi, który zeszedł się na to widowisko, widząc, co się stało, wracał bijąc się w piersi.
23:49 - Wszyscy zaś znajomi Jego stali z daleka, razem z kobietami, które Mu towarzyszyły od samej Galilei. I przypatrywali się.
23:50 - A był tam człowiek imieniem Józef, członek Wysokiej Rady, mąż dobry i sprawiedliwy.
23:51 - Nie zgadzał się on ani z ich uchwałą, ani z czynami. Pochodził z miasta żydowskiego Arymatei i oczekiwał również przyjścia królestwa Bożego.
23:52 - On to właśnie udał się do Piłata i poprosił o ciało Jezusa.
23:53 - Zdjąwszy je z krzyża, owinął w prześcieradło i złożył w grobowcu wykutym w skale. Nikt w nim nie był jeszcze złożony.
23:54 - Był to dzień Przygotowania i zaczynał się już szabat.
23:55 - Towarzyszyły mu kobiety, które przyszły z Nim z Galilei. Zobaczyły grobowiec i jak zostało złożone Jego ciało.
23:56 - Wróciwszy, przygotowały wonności i olejki. Lecz w szabat, zgodnie z przykazaniem, zachowywały spoczynek.