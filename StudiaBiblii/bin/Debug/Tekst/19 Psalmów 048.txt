48:1 - Pieśń. Psalm synów Koracha.
48:2 - Pan jest wielki i wysławiany przez wszystkich w mieście naszego Boga, na Jego świętej górze.
48:3 - Wznosi się pięknie, raduje całą ziemię góra Syjon na północnych krańcach, siedziba wielkiego Króla.
48:4 - Obwieścił Bóg, że jest warownią, że nikt Go nie zdobędzie w Jego pałacach.
48:5 - Lecz oto zgromadzili się władcy i wspólnie ruszyli na Niego.
48:6 - Ale gdy tylko ujrzeli, zdumieli się, przerazili i zbiegli.
48:7 - Strach ogarnął ich tak wielki jak niewiastę, która ma rodzić.
48:8 - Potem zesłałeś wiatr od wschodu i roztrzaskałeś okręty z Tarszisz.
48:9 - To, o czym słyszeliśmy, zobaczyliśmy na własne oczy w mieście Pana Zastępów, w mieście Boga (Jakuba), które Bóg utwierdził na wieki.
48:10 - Rozmyślamy Boże, o Twej dobroci, stojąc wewnątrz Twego przybytku.
48:11 - Sława Twojego imienia i chwała Twoja sięgają po krańce ziemi, a Twoja prawica sprawiedliwości pełna.
48:12 - Dlatego raduje się góra Syjon i cieszą się córy Judy z powodu Twoich wyroków.
48:13 - Obejdźcie dokoła Syjon, okrążcie go i wieże jego policzcie.
48:14 - Przyjrzyjcie się jego murom, przejdźcie przez jego komnaty, byście mogli opowiedzieć przyszłym pokoleniom,
48:15 - że to jest Bóg, Bóg nasz na wieki, On zawsze będzie nam przewodził.