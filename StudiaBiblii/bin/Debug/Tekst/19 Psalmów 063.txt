63:1 - Psalm Dawida, wyśpiewany przez niego, kiedy znajdował się na Pustyni Judzkiej.
63:2 - O Boże, Boże mój, Ciebie tylko szukam. Ciebie pragnie moja dusza, ku Tobie wzdycha moje ciało jak wysuszona, pozbawiona wody ziemia.
63:3 - Wpatruję się więc w Ciebie w Twoim przybytku, bo pragnę dojrzeć Twoją moc i chwałę.
63:4 - Twoja dobroć cenniejsza od życia, dlatego wielbić Cię będą moje wargi.
63:5 - Wysławiać Cię pragnę przez całe moje życie i w imię Twoje wznosić ręce w górę.
63:6 - Jak gdyby sadłem lub innym tłuszczem nasyci się moja dusza, tak będę Cię sławił ustami pełnymi radości.
63:7 - Myślę o Tobie na posłaniu nocnym, za Tobą tęsknię, gdy trwam na czuwaniu.
63:8 - Bo stałeś się dla mnie pomocą i będę się radował w cieniu Twoich skrzydeł.
63:9 - Przy Tobie trwa moja dusza, trzyma mnie mocno Twoja prawica.
63:10 - Wielu bez powodu czyha na me życie, lecz to oni muszą zstąpić do podziemnych otchłani.
63:11 - Niech zostaną zgładzeni ostrzem miecza i staną się łupem szakali.
63:12 - A król niechaj raduje się Bogiem, niech cieszy się każdy, kto na Niego przysięga, i niech zamilkną usta wszystkich kłamców.