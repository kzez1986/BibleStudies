3:1 - Synu mój, nie zapominaj o mojej nauce! Noś w swoim sercu moje przykazania!
3:2 - Bo one przymnożą dni i lat twemu życiu i pełnię ci szczęścia przyniosą.
3:3 - Niech miłość i wierność zawsze będą z tobą; przywiąż je sobie na szyi, wypisz na serca tablicach!
3:4 - Wtedy znajdziesz życzliwość i względy zarówno u Boga, jak i ludzi.
3:5 - Całym sercem zaufaj Panu i nie buduj nigdy na własnej mądrości!
3:6 - Staraj się Go dostrzegać na wszystkich swych drogach, bo On sam wyrównuje twe ścieżki.
3:7 - Siebie samego nie uważaj za mędrca, Pana się lękaj i zła unikaj!
3:8 - Bo to jest zbawienne dla twojego zdrowia i kościom twoim niesie pokrzepienie.
3:9 - Z tego, co posiadasz, oddawaj cześć Panu, ofiaruj Mu najlepsze z tego, co zbierzesz.
3:10 - Wypełnią się wtedy twe stodoły zbożem, z beczek wino będzie się przelewało.
3:11 - Synu mój, nie lekceważ sobie napomnień Pańskich i nie buntuj się, kiedy cię zacznie karcić.
3:12 - Pan bowiem doświadcza tych, których kocha, jak ojciec karci syna, którego dobra pragnie.
3:13 - Szczęśliwy mąż, który znalazł mądrość, człowiek, który stał się rozważnym.
3:14 - Bo mądrość jest od srebra cenniejsza, ją posiąść - to więcej niż posiadać złoto.
3:15 - Jest ona droższa od pereł, przewyższa swą wartością najdroższe kamienie.
3:16 - W jej prawicy znajduje się długie życie, w lewej jej ręce - bogactwo i sława.
3:17 - Jej drogi są drogami radości, a wszystkie jej ścieżki prowadzą do szczęścia.
3:18 - Drzewem życia jest dla tych, co zwracają się ku niej, szczęśliwi ci wszyscy, którzy przy niej trwają.
3:19 - W mądrości swej urządził Pan ziemię, a rozwagą utwierdził niebiosa.
3:20 - Dzięki Jego wiedzy z głębin tryskają strumienie i rosa spada z obłoków.
3:21 - Synu mój, dwu rzeczy z oczu nie spuszczaj: rozwagi i przezorności - zawsze się ich trzymaj,
3:22 - A staną się dla ciebie źródłem życia i ozdobą twojej szyi.
3:23 - Będziesz wtedy bezpiecznie kroczył swoją drogą i o nic nie zranisz swej stopy.
3:24 - Gdy będziesz szedł na spoczynek, nic cię nie przerazi, położysz się i będziesz spał spokojnie.
3:25 - Nie będziesz bał się niczego, żadnego z tych nieszczęść, które grożą bezbożnym.
3:26 - Pan zaopiekuje się tobą, On będzie chronił twe stopy przed zasadzką.
3:27 - Temu, kto cię prosi, nie odmawiaj przysługi, jeśli tylko w twej mocy jest dobrze komuś czynić.
3:28 - Jeśli sam wszystko posiadasz, nie mów bliźniemu: odejdź teraz, dam ci coś, gdy przyjdziesz jutro.
3:29 - Nie myśl nic złego przeciwko bliźniemu, który spokojnie obok ciebie żyje.
3:30 - Przed sąd bez powodu nikogo nie prowadź, jeśli ci nie uczynił nic złego.
3:31 - Złoczyńcom niczego nie zazdrość, na żadną z ich dróg nigdy nie wkraczaj,
3:32 - bo obrzydzeniem dla Pana jest każdy złoczyńca, radością zaś Go napawają wszyscy serca czystego.
3:33 - Przekleństwo Pan sprowadza na dom bezbożnika, a błogosławi mieszkanie prawego.
3:34 - Drwi także ze wszystkich szyderców, uciśnionym zaś okazuje swą łaskę
3:35 - Mądrych otacza chwałą, a głupich okrywa hańbą.