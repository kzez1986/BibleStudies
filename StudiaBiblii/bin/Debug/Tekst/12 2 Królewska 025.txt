25:1 - W dziewiątym roku panowania króla Sedecjasza, dziesiątego dnia dziesiątego miesiąca, Nabuchodonozor, król babiloński, wyruszył z całym swoim wojskiem, żeby zaatakować Jerozolimę. Rozbito obozy pod miastem i usypano dokoła murów miasta oblężnicze wały.
25:2 - Oblężenie miasta trwało aż do jedenastego roku panowania króla Sedecjasza.
25:3 - Dziewiątego zaś dnia [czwartego] miesiąca, kiedy w mieście panował wielki głód i w całym kraju lud nie miał już co jeść,
25:4 - zrobiono wyłom w murach miasta i całe wojsko drogą wiodącą od wejścia między dwoma murami zbiegło w ciągu nocy w pobliże ogrodów królewskich. Ponieważ zaś Chaldejczycy otaczali miasto dokoła, król [i wszyscy wojownicy] wyszli drogą prowadzącą w kierunku Araby.
25:5 - Ale oddziały chaldejskie zaczęły ścigać króla i dopadły go na równinach pod Jerychem, a jego wojsko rozpierzchło się na wszystkie strony.
25:6 - Pochwycono więc króla i postawiono go przed obliczem króla babilońskiego w Ribla, gdzie też wydano na niego wyrok.
25:7 - W obecności Sedecjasza wymordowano jego synów, natomiast samemu Sedecjaszowi Nabuchodonozor kazał wyłupić oczy, skuć go dwoma łańcuchami z brązu i wywieźć do Babilonu.
25:8 - W piątym miesiącu, siódmego dnia tego miesiąca - a był to dziewiętnasty rok panowania Nabuchodonozora, króla babilońskiego - przybył do Jerozolimy Nebuzaradan, dowódca [królewskiej] straży przybocznej, sługa króla babilońskiego.
25:9 - Puścił on z dymem świątynię Jahwe, pałac królewski i wszystkie budowle Jerozolimy. Spalił wszystkie co większe budynki w mieście.
25:10 - Wojsko chaldejskie, które było z owym dowódcą straży przybocznej, zburzyło mury okalające Jerozolimę.
25:11 - Nebuzaradan, dowódca straży przybocznej, zabrał do niewoli resztki ludności, która jeszcze została w mieście, zbiegów, którzy dobrowolnie oddawali się w ręce króla babilońskiego, a także resztę bezdomnego tłumu.
25:12 - Tylko niewielu spośród miejscowej biedoty zostawił, aby pilnowali winnic i uprawiali pola.
25:13 - Chaldejczycy poniszczyli kolumny z brązu, znajdujące się w świątyni Jahwe, kadzie i tak zwane morze brązowe, będące w świątyni, a brąz z nich uwieźli do Babilonu.
25:14 - Zabrali również kotły, łopatki, nożyce, czary do wina i wszystko, co było wykonane z brązu, a służyło do sprawowania służby w świątyni.
25:15 - Dowódca straży przybocznej zabrał także popielnice i kropielnice oraz to wszystko, co było wykonane ze złota lub srebra.
25:16 - Z dwóch kolumn, z tak zwanego morza i z podstaw, wykonanych dla świątyni Jahwe dzięki staraniom Salomona, z tych wszystkich przedmiotów uzyskano tyle brązu, że nie sposób było go zważyć.
25:17 - Każda kolumna była wysoka na osiemnaście łokci. Na szczycie obydwu kolumn znajdowały się głowice również z brązu, wysokie na pięć łokci. Głowice były otoczone girlandami z owoców granatu, wszystko wykonane z brązu. Tak samo wyglądała druga kolumna, z girlandą wokół głowicy.
25:18 - Dowódca straży przybocznej pochwycił arcykapłana Serajasza oraz Sefaniasza, kapłana drugiego stopnia i trzech odźwiernych.
25:19 - W samym mieście pojmano dowódcę wojskowego, pięciu uczestników przybocznej rady króla, znajdujących się jeszcze w mieście; ponadto sekretarza [naczelnego] dowódcy wojskowego, sporządzającego spisy ludności całego kraju; wreszcie sześćdziesięciu zwykłych mieszkańców kraju, znajdujących się wtedy w mieście.
25:20 - Zebrawszy tych wszystkich ludzi, Nebuzaradan, dowódca straży przybocznej, przekazał ich królowi babilońskiemu w Ribla.
25:21 - Król zaś kazał ich wszystkich zgładzić. I tak zginęli w Ribla, w kraju Chamat, a synowie Judy zostali uprowadzeni do niewoli, daleko od swojego kraju.
25:22 - Nad ludźmi zaś, którzy za przyzwoleniem Nabuchodonozora, króla Babilonu, zostali na ziemi judzkiej, ustanowił król zarządcą Godoliasza, syna Achikama, syna Szafana.
25:23 - Kiedy wszyscy dowódcy wojskowi dowiedzieli się, oni sami oraz ich podwładni, że zarządcą z woli króla babilońskiego został Godoliasz, udali się do niego - a przebywał on wtedy w Mispa - Izmael, syn Netaniasza, Jochanan, syn Kareacha, Serajasz, syn Tanchumeta z Netofy, Jaazaniasz, syn Maakatyty oraz ich ludzie.
25:24 - Godoliasz przysięgając oświadczył im samym oraz ich ludziom: Nie bójcie się niczego ze strony sług Chaldejczyków. Żyjcie sobie spokojnie w waszym kraju, służcie królowi Babilonu, a będzie się wam dobrze wiodło.
25:25 - Lecz oto w siódmym miesiącu [rządów Godoliasza] Izmael, syn Netaniasza, syna Eliszama, z rodu królewskiego, wziąwszy ze sobą dziesięciu ludzi, przybył do Mispa i zabił Godoliasza oraz wszystkich Judejczyków i Chaldejczyków, którzy tam byli.
25:26 - Wtedy cały lud, od najmłodszych do najstarszych, i dowódcy wojskowi zbiegli do Egiptu, gdyż bali się Chaldejczyków.
25:27 - W trzydziestym siódmym roku przebywania w więzieniu Jojakina, króla judzkiego, w dwunastym miesiącu, dwudziestego siódmego dnia tego miesiąca, Ewil Merodak, król babiloński, w roku objęcia władzy, przywrócił do łask Jojakina, króla judzkiego, i uwolnił go z więzienia.
25:28 - Przemawiał do niego słowami pełnymi dobroci, kazał ustawić jego tron wyżej niż inne trony królewskie, które znajdowały się w Babilonie.
25:29 - Polecił też zmienić jego więzienne ubranie i pozwolił mu do końca jego dni jadać w swojej obecności.
25:30 - Król zapewnił mu też do końca jego życia codzienne utrzymanie.