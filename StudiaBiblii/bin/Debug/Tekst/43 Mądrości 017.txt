17:1 - Wielkie są bowiem i niezbadane wyroki Twoje i dlatego pobłądziły nieposłuszne dusze.
17:2 - Bezbożni sądząc, że zapanują nad ludem świętym, zostali skrępowani więzami ciemności i nocy długiej; legli, jako ci, co się uchylili od wiecznej Opatrzności - uwięzieni pod dachem.
17:3 - Przekonani, że się schowają ze swymi ukrytymi grzechami i że spowije ich mrok zapomnienia, [teraz oto] zostali zatrwożeni strasznie [jakimiś] zjawami.
17:4 - Albowiem [nawet] jaskinia, w której się schronili, nie ustrzegła ich od przerażenia. Drżeniem napełniały ich odgłosy rozlegające się dokoła i ukazywały się im zjawy o zastraszających obliczach.
17:5 - I żadna siła ognia nie mogła dać światła, oślepiające promienie gwiazd nie potrafiły rozjaśnić owej strasznej nocy.
17:6 - Ukazywał się im tylko ogień samopłonący i pełen grozy. Zdjęci przeto strachem wielkim na widok owej nie rozpoznanej [zjawy], za jeszcze coś gorszego poczytywali to, co widzieli.
17:7 - Bezsilne okazały się zabiegi magicznej sztuki i ukarane zostało haniebnie przechwalanie się mądrością.
17:8 - Ci bowiem, którzy obiecywali odsunąć od duszy cierpiącej bojaźń i niepokoje, ci właśnie padali w śmiesznym przelęknieniu,
17:9 - choć bowiem nic przerażającego nie napełniało ich strachem, to samym przechodzeniem zwierząt i syczeniem wężów byli przelęknieni.
17:10 - Pełni drżenia ginęli i nie chcieli [nawet] spojrzeć na powietrze, którego w żaden sposób uniknąć nie można.
17:11 - (10)Zło bowiem, ponieważ jest bojaźliwe, samo na siebie wydaje wyrok potępienia, udręczone sumienie zaś zawsze przewiduje to, co najgorsze.
17:12 - (11)A bojaźń nie jest niczym innym, jak pozbawieniem [się] pomocy rozumu.
17:13 - (12)Gdy od wewnątrz mniejszą ma się nadzieję [ocalenia], to za większą uchodzi nieznajomość przyczyny sprawiającej cierpienie.
17:14 - (13)Ci zaś, którzy w ową noc prawdziwie bezsilną, przybyłą z głębin bezsilnego Hadesu, tym samym snem posnęli,
17:15 - (14)byli bądź to wstrząsani strasznymi zjawami, bądź obezwładnieni upadkiem na duchu, gdyż ogarnęło ich niezwykłe i niespodziewane przerażenie.
17:16 - (15)Tak więc, każdy padał tam gdzie się znajdował, pozostając na tym miejscu jakby w nie zamkniętym więzieniu.
17:17 - (16)i tak, czy to był oracz, czy pasterz, czy robotnik na pustkowiu oddany pracom - [każdy], pochwycony, znosił nie dającą się uniknąć udrękę.
17:18 - (17)Tym samym bowiem łańcuchem ciemności wszystko skrępowane było: czy to wicher świszczący, czy wdzięczny śpiew ptaków między splątanymi gałęziami, czy szum wody potężnie spadającej,
17:19 - (18)lub groźny łoskot obsuwających się kamieni, albo niedostrzegalna gonitwa rozbawionych zwierząt, albo przeszywający głos ryczących bestii, albo wracające od najwyższych gór echo - [wszystko to] wprowadzało ich, strachem przejętych, w omdlenie.
17:20 - (19)A cały świat był wypełniony światłem i zajęty bez przeszkód swoimi sprawami.
17:21 - (20)I tylko nad nimi noc ciężka zawisła, obraz ciemności, które na nich przyjść miały. Sami zaś sobie byli jeszcze większym ciężarem niż ciemność.