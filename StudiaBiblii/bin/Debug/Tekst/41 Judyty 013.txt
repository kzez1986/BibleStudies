13:1 - Gdy już zrobiło się późno, jego słudzy wyszli co prędzej, a Bagoas zamknął namiot od zewnątrz, oddzielając w ten sposób sługi od ich pana. Każdy też spieszył się do swojego posłania, gdyż wszyscy byli bardzo zmęczeni tak bardzo przeciągającą się ucztą.
13:2 - Judyta pozostała w namiocie sama z Holofernesem, który pijany do nieprzytomności leżał na swoim posłaniu.
13:3 - Swojej służebnicy [Judyta] kazała czekać, tak jak każdego dnia, tuż koło sypialni i powiedziała jej: O północy wyjdę na modlitwę. To samo powiedziała Bagoasowi.
13:4 - Wszyscy już poszli do siebie, tak iż nikt nie pozostał w sypialni Holofernesa. A Judyta zbliżyła się do posłania Holofernesa i tak prosiła Boga w duchu: Panie Boże Wszechmocny! Wejrzyj teraz łaskawie na to, co ręce moje będą czyniły dla chwały Jeruzalem.
13:5 - Nadeszła chwila, w której znów możesz przygarnąć do siebie twoje dziedzictwo, ja zaś będę mogła dokonać dzieła zagłady wrogów, którzy przeciw nam powstali.
13:6 - Potem podeszła do wezgłowia Holofernesa, zdjęła wiszący obok jego miecz
13:7 - i zbliżywszy się jeszcze bardziej chwyciła go za włosy i powiedziała: O Panie, Boże Izraela, umocnij mnie w dniu dzisiejszym.
13:8 - Potem uderzyła dwa razy z całej siły mieczem w jego szyję i odcięła mu głowę.
13:9 - Następnie zsunęła jego ciało z posłania, zdjęła zasłonę znajdującą się nad posłaniem
13:10 - i wyszła na zewnątrz, oddając głowę Holofernesa swojej służebnicy. Służebnica włożyła głowę Holofernesa do torby na żywność i obydwie poszły jak zazwyczaj niby na modlitwę. W rzeczywistości, gdy tylko znalazły się poza obozem, okrążyły wąwóz górski, skierowały się w góry ku Betulii i wkrótce znalazły się przed bramą miejską.
13:11 - Już z daleka Judyta zaczęła wołać do strażników: Otwórzcie bramę, szybko otwórzcie bramę! Bóg jest z nami, zaprawdę, nasz Bóg jest z nami! Okazał Izraelowi swoją moc zbawczą, jego wrogów zaś surowo pokarał poprzez dzieło, którego dziś dokonał.
13:12 - Kiedy mieszkańcy miasta usłyszeli jej głos, zbiegli się wszyscy do bramy. Zwołano też zgromadzenie starszych miasta.
13:13 - I tak zebrali się więc wszyscy, od najmniejszego do największego, a wszystkim trudno było uwierzyć, że Judyta rzeczywiście wróciła. Otwarto bramę i wpuszczono obydwie kobiety do środka. Potem rozpalono ognisko, żeby oświetlić cały plac, a lud zgromadził się wokół nich.
13:14 - A Judyta zawołała na cały głos: Wysławiajcie Boga, wysławiajcie Go! Zaprawdę [mówię wam] wysławiajcie Boga! Nie odmówił bowiem swojego miłosierdzia domowi Izraela, lecz tej nocy moimi rękami zgładził naszych wrogów.
13:15 - Potem wydobyła z torby głowę Holofernesa i pokazała ją zebranym, mówiąc: Popatrzcie! Oto głowa Holofernesa, naczelnego dowódcy wojsk asyryjskich, a tu zasłona znad jego posłania, na którym leżał pijany. Pan zgładził go ręką kobiety.
13:16 - Oświadczam wam, na życie Pana, który mnie chronił przez cały czas tej wyprawy, że uwiodłam go swoim wyglądem i doprowadziłam do zguby, lecz on nie zdołał mnie splamić ani pohańbić żadnym grzechem.
13:17 - Cały lud czuł się tym poruszony do głębi. Wszyscy, upadłszy na twarz przed Bogiem, wołali jednym głosem: Błogosławiony jesteś, Boże nasz, za to, że tak poniżyłeś dziś naszych wrogów.
13:18 - Ozjasz zaś powiedział do niej tak: Błogosławiona jesteś, moja córko, przez Boga Wszechmocnego bardziej niż wszystkie inne niewiasty na całej ziemi! Błogosławiony niech będzie Pan i Bóg nasz, Stwórca nieba i ziemi. To za Jego sprawą udało ci się odciąć głowę dowódcy naszych wrogów.
13:19 - Pamięć o twojej ufności nigdy nie zniknie z serc ludzkich, pomnych na moc Bożą.
13:20 - Niech Bóg obdarzy cię wieczną chwałą i zsyła na ciebie za to obfite błogosławieństwa. Gdy lud nasz znalazł się w nieszczęściu, nie zważałaś na własne życie, lecz postanowiłaś ocalić nas od zagłady i wkroczyłaś na drogę sprawiedliwości w oczach naszego Boga.