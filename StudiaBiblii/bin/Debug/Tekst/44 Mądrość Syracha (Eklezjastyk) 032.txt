32:1 - Jeśli dano ci pierwsze miejsce, nie patrz na wszystkich z góry, bądź dla nich jak jeden z wielu; zatroszcz się najpierw o wszystkich, a potem sam usiądź.
32:2 - Wypełniwszy wszystkie obowiązki zajmij swoje miejsce, by cieszyć się razem z nimi i otrzymać nagrodę za stosowne postępowanie.
32:3 - Mów ty, starcze, bo tobie to właśnie przystoi, ale nie za wiele, byś nie przeszkadzał muzyce.
32:4 - W czasie jednego wystąpienia nie przemawiaj zbyt długo i nie popisuj się mądrością nie w porę.
32:5 - Czym jest pieczęć rubinowa w oprawie ze złota, tym koncert muzyczny w czasie wspólnej uczty.
32:6 - Czym pieczęć szmaragdowa na podkładzie ze złota, tym pieśń połączona z wybornym winem.
32:7 - Młody człowiek niech przemawia tylko wtedy, gdy to konieczne, najwyżej dwa razy gdy będzie proszony.
32:8 - Streszczaj się, kiedy mówisz, a mów niewielu słowami, występuj jak ten, który wie dużo, ale milczeć potrafi.
32:9 - Z wielkimi nie poczynaj sobie jak równy z równymi, kiedy ktoś inny przemawia, ty bądź oszczędny w słowach.
32:10 - Jak po błyskawicach następują grzmoty, tak człowieka skromnego poprzedza pewien urok.
32:11 - Gdy nadejdzie pora, usuń się natychmiast, wracaj szybko do domu, nie włócz się bez celu.
32:12 - Tam możesz sobie odpocząć i robić, co zechcesz, ale nigdy nie grzesz, mówiąc bez umiaru.
32:13 - I za wszystko wysławiaj zawsze swego Stwórcę, Tego, który cię obsypuje swoimi dobrami.
32:14 - Kto boi się Pana, słucha Jego pouczeń, którzy Pana szukają, znajdują Jego łaskę.
32:15 - Kto bada Prawo, syci nim swe życie, lecz dla obłudnika Prawo jest zgorszeniem.
32:16 - Bojący się Pana posiądą sprawiedliwość, a ich dobre uczynki promieniują jak światło.
32:17 - Grzesznik nie przyjmuje żadnego napomnienia i zawsze znajduje wymówkę, by czynić swą wolę.
32:18 - Rozsądny nie lekceważy opinii drugiego, bezbożnik zadufany w sobie niczym się nie przejmuje.
32:19 - Zastanów się najpierw, zanim coś zaczniesz robić, a nigdy nie będziesz żałował swoich czynów.
32:20 - Nigdy się nie zapuszczaj na drogę wyboistą, żebyś nie musiał potykać się o głazy.
32:21 - Nie czuj się zbyt bezpiecznie na wygodnej drodze
32:22 - i nie ufaj za bardzo swoim własnym dzieciom.
32:23 - We wszystkim miej baczenie na samego siebie, bo to jest także wypełnienie przykazania Bożego.
32:24 - Kto Prawo szanuje, przestrzega nakazów, nie spotka krzywda tego, kto zaufał Panu.