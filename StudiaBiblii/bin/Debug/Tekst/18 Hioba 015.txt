15:1 - Wtedy zabrał głos Elifaz z Temanu i powiedział:
15:2 - Czy mędrzec rzuca na wiatr swoje słowa? Czy jego wnętrze wypełnia wschodni wicher?
15:3 - Czy broni się, używając słów pustych? Czy mówi w ogóle coś niepotrzebnego?
15:4 - Występujesz przeciw bojaźni Bożej i sprzeciwiasz się nabożnym myślom.
15:5 - Twoja przewrotność otwiera ci usta, a ty przemawiasz niczym bluźnierca.
15:6 - Nie ja cię potępiam, lecz twe własne słowa, twoje własne usta świadczą przeciw tobie.
15:7 - Czyś na świat przyszedł jako pierwszy człowiek, jeszcze zanim góry zostały stworzone?
15:8 - Albo czyś ulegał tajnej radzie Boga, całą mądrość wziąłeś w posiadanie?
15:9 - A cóż ty wiesz, czego my nie wiemy? Czy odkryłeś coś, co nam jest nieznane?
15:10 - Wśród nas też są starcy pokryci siwizną, starsi wiekiem od twojego ojca.
15:11 - Czy to jeszcze za mało, jak cię Bóg pociesza i tak ciepło do ciebie przemawia?
15:12 - Czemu buntujesz się w sercu, oczy wznosisz ku górze,
15:13 - Bogu swój gniew okazujesz i źle się o Nim wyrażasz?
15:14 - Czy możliwe, by człowiek był niewinny, by urodzony z niewiasty - żył w samej prawości?
15:15 - Widzisz, że nie ufa nawet swoim świętym, nawet niebiosa nie są dlań czyste.
15:16 - A cóż dopiero zbrukani przestępcy, ludzie pijący nieprawość jak wodę?
15:17 - Posłuchaj mnie, chcę ci odpowiedzieć. Przekażę ci to, co sam widziałem,
15:18 - co mędrcy mieli do powiedzenia, czego przed nimi nie kryli ojcowie.
15:19 - To tylko im został kraj ten dany, nie było wśród nich obcego.
15:20 - A grzesznik drży ze strachu przez całe swe życie, policzone są wszystkie dni tyrana.
15:21 - Ciągle ma w uszach przeraźliwe krzyki, że niespodzianie spadnie nań zagłada.
15:22 - Nie ma nadziei, że uniknie ciemności, i tylko miecz jest jego przeznaczeniem.
15:23 - Błąka się dokoła, szukając pożywienia, i wie, że nadchodzą dla niego dni czarne.
15:24 - Ogarnia go ucisk i przerażenie, trzymają go w swym władaniu jak król gotów do walki,
15:25 - za to, że na Boga podniósł swoją rękę, że wypowiedział wojnę Wszechmocnemu,
15:26 - że biegł przeciw Niemu z wyciągniętą szyją pod pewną osłoną swej tarczy.
15:27 - Twarz całą ma okrytą tłuszczem, sam tłuszcz na obu jego biodrach.
15:28 - Lubi mieszkać w zburzonych miastach, w domach zupełnie opuszczonych, skazanych na ruinę.
15:29 - Nie będzie opływał w dostatki i szybko straci wszystko, co posiada, jego cień nigdy nie padnie na ziemię.
15:30 - Nie zdoła uniknąć ciemności, żar ognisty spali mu odrośle, zniknie wraz z tchnieniem ust swoich.
15:31 - Niech nie oszukuje samego siebie, bo będzie to tylko zwykłe kłamstwo.
15:32 - Uwiędnie, zanim jeszcze przyjdzie kres dni jego, i nie zazielenią się już jego gałązki.
15:33 - Wyrzucą go jak kwaśne jagody z winnicy, jak liście zrzucone przez oliwne drzewo.
15:34 - Już nic nie wyjdzie z bezbożnego łona, ogień strawi namioty krzywdziciela.
15:35 - Kto pocznie krzywdę, ten zrodzi nieszczęście, sam w sobie nosi bolesny zawód.