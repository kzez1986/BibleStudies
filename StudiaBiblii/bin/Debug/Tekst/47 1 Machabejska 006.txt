6:1 - Tymczasem król Antioch przemierzał prowincje wschodnie. Posłyszał on o Elimais, mieście perskim słynącym z obfitości srebra i złota,
6:2 - jak również z bardzo bogatej świątyni, w której macedoński król Aleksander, syn Filipa, pierwszego króla greckiego, zostawił złote tarcze, zbroje i różną broń.
6:3 - Otóż przybył tam Antioch i próbował zdobyć i złupić całe miasto, lecz mu się nie udało, gdyż mieszkańcy miasta dowiedzieli się wcześniej o jego zamiarach
6:4 - i zdołali stawić skutecznie zbrojny opór, tak że musiał się z pośpiechem wycofać, a w drodze powrotnej do Babilonu poniósł dotkliwą klęskę.
6:5 - Kiedy był jeszcze w Persji, dotarł do niego goniec z wiadomością, że wojska, które wkroczyły do Judei, zostały pobite.
6:6 - Także Lizjasz, który wyruszył na czele bardzo silnego oddziału przeciwko Żydom, doznał bolesnej porażki. Oni zaś, Żydzi, uzupełnili swoje uzbrojenie i znacznie zwiększyli swą moc rażenia dzięki łupom, które wzięli na zwyciężonych wojskach.
6:7 - Znów usunęli ohydę - posąg, który został kiedyś postawiony na ołtarzu w Jerozolimie, a cały teren świątyni otoczyli wysokim, jak kiedyś, murem. Podobnie wysoki mur wznieśli wokół miasta Bet-Sur.
6:8 - Na wieść o tym ogarnęło króla przygnębienie i niepokój. Zasłabł nagle do tego stopnia, że musiał się położyć. Bardzo zmartwił się, że zostały pokrzyżowane jego plany.
6:9 - I tak upłynęło wiele dni. Król popadł w coraz większe przygnębienie i zaczął już myśleć, że wkrótce będzie musiał umrzeć.
6:10 - Wreszcie zwołał swoich przyjaciół i powiedział do nich: Spać już nie mogę, bo zmogły mnie różne troski.
6:11 - Sam się zastanawiam, jak doszło do tego ucisku i utrapienia. Przez cały czas mojego panowania starałem się przecież być ludzki i łagodny.
6:12 - Teraz jednak przypominam sobie wszystko zło, którego dopuściłem się w Jerozolimie. Zrabowałem wtedy wszystkie naczynia ze srebra i złota, co więcej, bez żadnego powodu wydałem rozkaz, żeby wymordowano wszystkich mieszkańców Judei.
6:13 - To dlatego - już teraz wiem dobrze - spadły na mnie wszystkie te nieszczęścia i muszę umrzeć pełen zgryzoty na tej obcej ziemi.
6:14 - Potem przywołał do siebie Filipa, jednego ze swoich przyjaciół, i jemu przekazał władzę nad całym swoim królestwem.
6:15 - Włożył mu na głowę swój diadem królewski, dał mu swe szaty i sygnet z pieczęcią. Powierzył mu także opiekę nad swoim synem Antiochem i troskę o jego wychowanie do czasu objęcia przez niego władzy.
6:16 - I umarł tam król Antioch w roku sto czterdziestym dziewiątym.
6:17 - Kiedy Lizjasz dowiedział się o śmierci króla, wyznaczył na jego następcę Antiocha, o którego wychowanie troszczył się przez wszystkie lata jego młodości. Nadał mu przydomek Eupator.
6:18 - Załoga twierdzy jerozolimskiej urządzała wokół świątyni zasadzki na Izraelitów, bezustannie ich nękała, chcąc na nich sprowadzić jakieś nieszczęście, a poganom udzielić wsparcia.
6:19 - Dlatego Juda postanowił ich usunąć stamtąd i nakazał wszystkim zdolnym do walki mężom rozpocząć oblężenie twierdzy.
6:20 - Zebrano się więc i rozpoczęto - było to w roku sto pięćdziesiątym - oblężenie.
6:21 - Niektórym jednak spośród załogi twierdzy udało się przedrzeć przez pierścień oblegających, a dołączyło do nich, co gorsza, wielu bezbożnych Izraelitów.
6:22 - Udali się oni razem do króla i zapytali: Jak długo jeszcze będziesz zwlekał z przyznaniem naszych praw kiedy wreszcie pomścisz naszych braci?
6:23 - Służyliśmy twojemu ojcu z wielkim oddaniem. Postępowaliśmy tak, jak on nam kazał, wprowadzając w życie jego polecenia.
6:24 - Dlatego to nasi rodacy stali się nam obcy. Co więcej, mordowali każdego, kogo tylko spośród nas spotkali i zagrabili całe nasze mienie.
6:25 - Zresztą podnieśli rękę nie tylko na nas, lecz także na wszystkich swoich sąsiadów.
6:26 - A teraz nadciągnęli pod twierdzę jerozolimską i usiłują ją zdobyć. Poza tym obwarowali świątynię i miasto Bet-Sur.
6:27 - Jeżeli nie przeciwstawisz się im natychmiast, posuną się jeszcze dalej i wtedy nie będziesz już mógł ich powstrzymać.
6:28 - Usłyszawszy to, król rozgniewał się bardzo. Kazał wezwać do siebie wszystkich swoich przyjaciół, a także dowódców oddziałów pieszych i konnicy.
6:29 - Również z innych krajów i wysp przybyły do niego najemne oddziały.
6:30 - Z nich wszystkich utworzył wojsko liczące sto tysięcy wojowników pieszych, dwadzieścia tysięcy jeźdźców i trzydzieści dwa słonie bojowe.
6:31 - Przeszli przez całą Idumeę i rozbili obóz koło Bet-Sur, które przez dość długi czas usiłowali zdobyć przy użyciu machin oblężniczych. Ale oblężeni robili wypady, palili owe machiny i bronili się bardzo dzielnie.
6:32 - W końcu odstąpił Juda od twierdzy jerozolimskiej i rozbił namioty pod Bet-Zacharia, naprzeciwko obozu królewskiego.
6:33 - Zaraz też następnego dnia o świcie król wyruszył i szybkim marszem poprowadził swoje wojska na Bet-Zacharia. Wojska stanęły naprzeciwko siebie gotowe do bitwy i zadęto w trąby.
6:34 - Słonie podniecono moszczem z winogron i owoców morwy, żeby je pobudzić do walki.
6:35 - Potem poprzydzielano słonie poszczególnym oddziałom, tak że jeden słoń przypadał na tysiąc wojowników, którzy mieli na sobie zbroje z łańcuchów, a na głowach brązowe hełmy. Poza tym przy każdym słoniu znajdował się oddział złożony z pięciuset doborowych jeźdźców.
6:36 - Już przedtem trzymali się oni zawsze blisko owych słoni i szli tam, dokąd one się kierowały.
6:37 - Każde zwierzę niosło na sobie wieżę drewnianą, bardzo starannie do niego przymocowaną i czterech wojowników, którzy z tej wieży walczyli oraz jednego Hindusa, który kierował słoniem.
6:38 - Pozostałych jeźdźców ustawił król na zewnątrz, na obydwu skrzydłach całego wojska. Mieli oni prowadzić działania zaczepne i osłaniać własne szeregi.
6:39 - Kiedy promienie słońca zaczęły się załamywać na złotych i brązowych tarczach, oświetliły pobliskie wzgórze, tak że zaczęły świecić jak ogniste pochodnie.
6:40 - Część wojsk królewskich zajęła pozycje na wzgórzu, część zaś u jego stóp, na równinie. Tak też pewni siebie i nie zmieniając szyku, rozpoczęli walkę.
6:41 - I zadrżeli wszyscy, którzy słyszeli chrzęst broni i zobaczyli takie mnóstwo wojska idące do ataku. Wojowników było rzeczywiście bardzo wielu i wszyscy byli dobrze uzbrojeni.
6:42 - Juda ruszył ze swoimi oddziałami także ku przodowi i doszło do starcia, w którym poległo sześciuset wojowników królewskich.
6:43 - W pewnej chwili Eleazar Auaran zauważył słonia, którego zbroja odznaczała się królewskim przepychem, a samo zwierzę wyróżniało się wielkością spośród innych. Eleazar był przekonany, że na tym właśnie słoniu siedzi król.
6:44 - Postanowił tedy poświęcić własne życie, żeby ratować cały lud i wsławić swoje imię.
6:45 - Rzucił się więc odważnie w jego stronę, przedzierając się pomiędzy szeregami walczących wrogów. Zadawał przy tym tyle śmiertelnych ciosów na lewo i na prawo, że ustępowano mu z drogi, czyniąc wolne przejście.
6:46 - Tak dotarł aż do owego słonia, przedostał się pod niego i przebił go włócznią od spodu. Słoń, waląc się na ziemię, przygniótł go swoim ciałem i zmiażdżył.
6:47 - Kiedy Żydzi zobaczyli siłę, z jaką napierały wojska królewskie, zaczęli się wycofywać.
6:48 - Wówczas wojska królewskie udały się w stronę Jerozolimy, aby zagrodzić Żydom drogę i pokonać ich w walce. Rozbił król namioty u stóp góry Syjon.
6:49 - Z załogą zaś twierdzy Bet-Sur król zawarł pokój. Wtedy oblegani wyszli z miasta. Przez czas oblężenia wyczerpały się już bowiem całkowicie zapasy żywności, a w kraju rozpoczął się rok szabatowy.
6:50 - Król polecił zająć Bet-Sur i obsadził w nim załogę, zapewniając sobie w ten sposób bezpieczeństwo.
6:51 - Potem przez wiele dni oblegał świątynię. Polecił sprowadzić różne urządzenia oblężnicze, do wzniecania pożaru i miotania kamieni, łuki i proce.
6:52 - Ale Żydzi również poustawiali machiny wojenne i przez długi czas stawiali opór.
6:53 - Niestety, spiżarnie były puste, bo trwał właśnie rok siódmy. Resztki żywności, jakie jeszcze były w spichlerzach, spożyli ci, którzy zostali wyrwani z rąk obcych ludów i wrócili do Judei.
6:54 - Obrońcy świątyni cierpieli więc dotkliwy głód. Ubywało ich tedy każdego dnia, bo rozchodzili się do własnych miejscowości. W końcu pozostała ich w świątyni garstka.
6:55 - Lizjasz usłyszał, że Filip, którego król Antioch jeszcze za życia wyznaczył na wychowawcę swojego syna, Antiocha, do czasu objęcia przez niego samodzielnych rządów,
6:56 - powrócił z Persji i Medii razem z oddziałami wojskowymi, towarzyszącymi kiedyś królowi, teraz już nie żyjącemu, i że zamierza przejąć władzę.
6:57 - Wydał zatem rozkaz, żeby przerwać oblężenie, a do dowódców wojskowych i do wojowników zwrócił się z tymi słowami: Nasze położenie staje się z każdym dniem coraz trudniejsze. Mamy już bardzo mało żywności, a twierdza, którą oblegamy, jest nie do zdobycia. Poza tym musimy się przecież troszczyć o całe państwo.
6:58 - Wyciągnijmy zatem do tych ludzi rękę i zawrzyjmy pokój z nimi i z całym narodem.
6:59 - Pozwólmy im żyć według ich obyczajów, tak jak dawniej żyli. Wystąpili bowiem przeciwko nam i uczynili to wszystko dlatego, że chcieliśmy im odebrać ich prawo.
6:60 - Podobała się ta rada królowi i dowódcom wojskowym. I zaproponowano Żydom pokój, a oni się na to zgodzili.
6:61 - Z twierdzy jednak wyszli dopiero wtedy, kiedy król i dowódcy wojskowi złożyli im przysięgę.
6:62 - Lecz kiedy król wszedł na górę Syjon i zobaczył wszystkie jej umocnienia, złamał dopiero co złożoną przysięgę i wydał rozkaz zburzenia murów otaczających całą górę.
6:63 - Potem szybko ruszył w kierunku Antiochii. Ale miasto było już we władaniu Filipa. Przystąpił tedy do walk i wziął miasto siłą.