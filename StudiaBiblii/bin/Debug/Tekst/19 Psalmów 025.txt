25:1 - Psalm Dawida. Do Ciebie, o Panie, wznoszę moją duszę.
25:2 - Boże mój, w Tobie ufność pokładam. Nie dopuść, bym doznał zawodu, nie pozwól, by wrogowie nade mną zatryumfowali.
25:3 - Bo kto Tobie ufa, nie będzie pohańbiony, hańbą zaś okryje się ten, kto zaufał marnościom.
25:4 - Pokaż mi, Panie, Twoje drogi, naucz mnie Twoich ścieżek.
25:5 - Prowadź mnie według Twej wierności i pouczaj, bo Ty jesteś Bogiem, Zbawicielem moim, i w Tobie tylko me nadzieje pokładam.
25:6 - Racz nie zapomnieć o Twym miłosierdziu, Panie, oraz o dziełach łaskawości Twojej, które trwają od wieków.
25:7 - Nie pamiętaj zaś o grzechach młodości i występkach moich, wspomnij na mnie w Twej dobroci, Panie, bo jesteś dobry.
25:8 - Dobry i sprawiedliwy jest Pan, bo sprowadza błądzących na drogi słuszności.
25:9 - Pokornymi rządzi sprawiedliwie, uciśnionych uczy swojej drogi.
25:10 - Wszystkie ścieżki Pana to miłosierdzie i wierność dla tych, co strzegą Jego Przymierza i prawa.
25:11 - Wybacz mi, Panie, wszystko przez wzgląd na Twoje imię, bardzo wielka jest bowiem moja wina.
25:12 - A kimże jest człowiek, co boi się Boga? Takiemu pokazuje On drogę, którą winien wybrać.
25:13 - Szczęśliwy będzie w swoim domu, a jego synowie cały kraj posiądą.
25:14 - Bóg zaufał tym, co się Go boją, i On powierza im całe Przymierze.
25:15 - Moje oczy ciągle zwrócone na Pana, bo On uwalnia moje nogi z sideł.
25:16 - Racz zwrócić się ku mnie i okaż mi swą łaskawość, bo samotny jestem i w uciśnieniu.
25:17 - Uwolnij me serce od strachu, wyprowadź mnie z tego ucisku!
25:18 - Wejrzyj na moją nędzę i boleść i przebacz mi moje przewinienia.
25:19 - Popatrz, jak liczni są moi wrogowie, i jak wielka jest ich nienawiść do mnie!
25:20 - Utrzymaj mnie przy życiu i ratuj, nie pozwól, bym zginął, gdy się do Ciebie uciekam.
25:21 - Niechaj mnie chronią niewinność i prawość, gdyż tylko Tobie, Panie, zaufałem!
25:22 - O Boże, wybaw Izraela ze wszystkich jego ucisków.