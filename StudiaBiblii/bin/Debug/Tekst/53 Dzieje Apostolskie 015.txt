15:1 - Potem pojawili się jacyś ludzie z Judei i poczęli tak oto nauczać braci: Jeżeli nie poddacie się - zgodnie z nakazami Prawa Mojżeszowego - obrzezaniu, nie będziecie zbawieni.
15:2 - Gdy w związku z tym doszło do niemałych sporów i nieporozumień między nimi a Pawłem i Barnabą, powzięto ostatecznie decyzję, że Paweł, Barnaba i jeszcze kilku spośród nich uda się w sprawie tego sporu do Jerozolimy, by spotkać się tam z apostołami i starszymi.
15:3 - Tak tedy wysłani przez Kościół szli przez Fenicję i Samarię, sprawiając wielką radość braciom opowiadaniem o nawróceniu pogan.
15:4 - Kiedy przybyli do Jerozolimy, zostali przyjęci przez tamtejszą gminę, przez apostołów i starszych. Sami zaś opowiedzieli im, jak to wielkich rzeczy dokonał Bóg przez nich.
15:5 - Lecz wtedy niektórzy dawniejsi faryzeusze, nawróceni teraz na chrześcijaństwo, podsunęli myśl następującą: Trzeba ich obrzezać i zobowiązać do przestrzegania Prawa Mojżeszowego.
15:6 - Zebrali się więc razem apostołowie i starsi, żeby rozpatrzyć tę sprawę.
15:7 - Po dłuższej dyskusji zabrał wreszcie głos Piotr, mówiąc: Bracia, wiadomo wam przecież, że Bóg już dość dawno wybrał mnie spośród was, aby przez moje usta poganie usłyszeli słowa Ewangelii i uwierzyli jej.
15:8 - Otóż Bóg, który przenika ludzkie serca, opowiedział się po ich stronie, dając im Ducha Świętego podobnie jak nam.
15:9 - Nie uczynił żadnej różnicy między nami a nimi, oczyszczając przez wiarę ich serca.
15:10 - Dlaczegóż więc wy teraz prowokujecie samego Boga do gniewu, wkładając na uczniów jarzmo tak ciężkie, że ani nasi ojcowie, ani my sami nie mielibyśmy siły go dźwigać?
15:11 - A przecież wierzymy, że tak samo jak oni będziemy zbawieni przez łaskę Pana Jezusa.
15:12 - Na te słowa umilkli wszyscy. Potem słuchali relacji Barnaby i Pawła, jak to wielkich cudów i znaków dokonał Bóg przez nich wśród pogan.
15:13 - A gdy oni przestali mówić, zabrał głos Jakub: Posłuchajcie mnie, bracia! - powiedział.
15:14 - Dowiedzieliśmy się od Szymona, jak to Bóg zatroszczył się również o tych, którzy nie są Żydami.
15:15 - Odpowiada to najzupełniej słowom proroków, którzy powiedzieli:
15:16 - A potem powrócęi odbuduję przybytek Dawida, bo chyli się ku upadkowi. Uporządkuję jego ruiny, podźwignę jego mury
15:17 - po to, aby pozostali ludzie również poczęli szukać Pana, podobnie jak te wszystkie narody, wśród których wzywa się mojego imienia - mówi Pan, który to sprawia.
15:18 - Takie są [Jego] odwieczne wyroki.
15:19 - Uważam przeto, że nie należy nakładać ciężarów [Prawa] na pogan nawracających się do Boga.
15:20 - Trzeba im tylko nakazać, żeby się powstrzymywali od pokarmów ofiarowanych bożkom, od nierządu, od tego, co uduszone, i od krwi.
15:21 - W każdym mieście żyją bowiem od dawna ludzie, którzy w szabat czytają Mojżesza i wykładają go w synagogach.
15:22 - Postanowili tedy apostołowie i starsi wraz z całym Kościołem wybrać Judę, zwanego Barsabą, i Sylasa, mężów znakomitszych pośród braci, i posłać ich z Barnabą i Pawłem do Antiochii.
15:23 - Wysłali też przez nich pismo takiej oto treści: Apostołowie i starsi bracia wasi przesyłają pozdrowienia braciom nawróconym z pogaństwa w Antiochii, w Syrii i w Cylicji.
15:24 - Dowiedzieliśmy się, że niektórzy spośród nas, bez naszej wiedzy, przybyli do was i niepokoili was swoimi naukami, siejąc zamęt w waszych duszach.
15:25 - Otóż postanowiliśmy jednozgodnie posłać do was kilku ludzi razem z drogimi nam Barnabą i Pawłem.
15:26 - Są to mężowie, którzy dla imienia Pana naszego Jezusa Chrystusa poświęcili całe swe życie.
15:27 - Przybędą więc do was Juda i Sylas i oni przedstawią wam dokładnie to, cośmy postanowili.
15:28 - Postanowiliśmy zaś - my i Duch Święty - nie nakładać na was żadnych ciężarów prócz tego, co konieczne.
15:29 - Tak więc będziecie się powstrzymywali od [spożywania mięsa z] ofiar składanych bożkom, od krwi, od tego, co uduszone, i od nierządu. Jeżeli będziecie tego przestrzegać, dobrze uczynicie. Bądźcie zdrowi!
15:30 - Wysłańcy, pożegnawszy się, przybyli do Antiochii, gdzie zwołali całe zgromadzenie i wręczyli list.
15:31 - Gdy pismo odczytano, wszystkich uradowała jego bardzo pomyślna treść.
15:32 - A Juda i Sylas - ponieważ byli równocześnie prorokami - w licznych przemówieniach zachęcali i umacniali na duchu braci.
15:33 - Po pewnym czasie zostali pożegnani przez braci i wyprawieni w drogę z pozdrowieniami pokoju do braci, od których przybyli.
15:34 - Tymczasem Paweł i Barnaba pozostając w Antiochii nauczali i razem z wielu innymi głosili słowo Pańskie.
15:35 - Lecz w jakiś czas potem Paweł powiedział do Barnaby: Chodźmy, zobaczymy, co słychać u braci w tych wszystkich miastach, gdzie głosiliśmy słowo Pańskie.
15:36 - Barnaba chciał wtedy zabrać we wspólną podróż także Jana, zwanego Markiem,
15:37 - ale Paweł nie życzył sobie, by poszedł z nimi w drogę ten, który ich kiedyś opuścił w Pamfilii i nie brał więcej udziału w ich pracy.
15:38 - Doszło przy tym do ostrego starcia i [w rezultacie] rozdzielili się: Barnaba wziął ze sobą Marka i popłynął na Cypr, a Paweł dobrał sobie
15:39 - do pomocy Sylasa i ruszył w drogę, polecony przez braci łasce Pana. Przewędrował całą Syrię i Cylicję, umacniając wszędzie wiernych miejscowych Kościołów.