10:1 - Wszyscy z Domu Izraela, posłuchajcie, co wam Pan mówi!
10:2 - Pan upomina, byście nie szli drogami, którymi chodziły kiedyś wszystkie inne narody. Nie dajcie się przerazić znakami z nieba, choć tak bardzo obawiają się ich wszystkie inne ludy.
10:3 - Albowiem niczym jest ten, co budzi lęk u narodów, przecież to tylko drzewo wycięte gdzieś w lesie, obrobione przez rzeźbiarza za pomocą dłuta.
10:4 - Potem upiększa się je srebrem i złotem, i zbija razem, gwoździami i młotkiem, żeby się nic nie chwiało.
10:5 - Posągi te stoją niczym straszydła wśród pól melonowych, trzeba je przenosić, bo same nie chodzą. Nie bójcie się ich, nie zrobią wam nic złego, ani też tym bardziej niczego dobrego.
10:6 - Nikt nie dorównuje Tobie, Panie, który jesteś wielki, wielkie i potężne jest Twoje imię!
10:7 - Któż nie będzie się lękał Ciebie, Królu narodów? Każdy Tobie jest winien bojaźń, bo pośród wszystkich mędrców różnych narodów i spośród wszystkich królestw nikt nie jest Ci równy.
10:8 - Wszyscy inni (bogowie) są nierozumni i głupi i bez sensu są pouczenia, co od idoli pochodzą.
10:9 - Bo to srebro, młotkiem wykute, z Tarsziszu i złoto z Ufaz - dzieła rzeźbiarza i jakiegoś złotnika. Fiolet i purpura służą im za szaty - wszyscy ci (bogowie) to sprawnych rąk dzieło.
10:10 - A Pan jest Bogiem prawdziwym, jest Bogiem, który żyje i Królem jest On wiecznym. Gdy On się rozgniewa, drży ziemia, narody nie ostoją się przed Jego gniewem.
10:11 - Oto, co macie mówić o tamtych bogach: bogowie, co nie uczynili ni nieba, ni ziemi, zostaną unicestwieni na ziemi i pod niebem.
10:12 - On zaś mocą swoją ukształtował ziemię i cały świat uczynił dzięki swej mądrości, a swym rozumem rozciągnął niebiosa.
10:13 - Gdy On głos podniesie, szum słychać wód w niebie. To On sprawia, że obłoki wznoszą się z krańców ziemi, to On wywołuje błyskawice i deszcze i wiatry wysyła ze swoich komnat.
10:14 - Tak niemądrym okazuje się i bezrozumnym człowiek, każdy złotnik rumieni się przed swoim bóstwem. Bo wszystkie te posągi to zwykłe kłamstwa i nie ma w nich ani śladu życia.
10:15 - Są one nicością, tworami śmiesznymi, które znikną zupełnie, gdy przyjdzie dzień sądu.
10:16 - Nie takim jest Bóg, zwany „cząstką Jakuba”. Ten (Bóg) naprawdę stworzył wszystkie rzeczy, a Izrael jest pokoleniem Jego dziedzictwa. Jego zaś Imię brzmi: Pan Zastępów.
10:17 - Pozbierajcie razem wasze zawiniątko i kraj opuszczajcie, wy, mieszkańcy miasta już obleganego!
10:18 - Oto bowiem, co mówi Pan: Tym razem mieszkańców tej krainy usunę daleko i ucisk na nich ześlę, aby mogli Mnie znaleźć.
10:19 - Biada mi, nieszczęsnemu! Nie do uleczenia są moje rany! A ja sobie mówiłem, że to ból tylko, ale do zniesienia.
10:20 - Tymczasem namiot mój został zniszczony, i podcięte zostały wszystkie moje sznury. Opuścili mnie moi synowie, nie ma ich już przy mnie. Nie ma już nikogo, kto by mi namiot naprawił i kto by rozpiął znów moje płótna.
10:21 - Głupi okazali się przede wszystkim pasterze, to oni pierwsi nie szukali Pana. Dlatego się im nie powiodło i wszystkie ich stada rozproszone zostały.
10:22 - Posłuchajcie więc nowiny: (wróg) nadchodzi! Zgiełk słychać z północy kraju, miasta judzkie chcą zamienić w bezludna pustynię i miejsce, gdzie żerują szakale.
10:23 - Ty wiesz, o Panie, że drogi człowieka nie są w rękach jego i nie może kierować swoimi krokami.
10:24 - Upomnij nas tedy, Panie, ale nie ponad miarę, i niech Cię gniew Twój nie ogarnia więcej, żebyś nas nie musiał wyniszczać zupełnie!
10:25 - Wylej swój gniew na narody, które Cię jeszcze nie znają, i na pokolenia, które nie wzywają Twojego imienia. Bo to one pochłonęły i zgładziły Jakuba, i zniszczyły całkowicie wszystkie jego mieszkania.