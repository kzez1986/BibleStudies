2:1 - Ale Pan posłał wielką rybę, która połknęła Jonasza. Przez trzy dni i trzy noce przebywał Jonasz we wnętrzu ryby.
2:2 - I modlił się we wnętrzu ryby do Pana, Boga swojego, mówiąc:
2:3 - W ucisku moim wołałem do Pana i Pan mnie wysłuchał. Z głębokości zaświatów wzywałem pomocy i wysłuchałeś głosu mego.
2:4 - Wyrzuciłeś mnie w głębokości, na samo dno morza. Porwały mnie jego nurty, fale i morskie bałwany ze wszech stron się na mnie zwaliły.
2:5 - I pomyślałem, żem został odrzucony daleko od Ciebie i że już nie będę mógł spoglądać na Twój święty przybytek.
2:6 - Woda podeszła mi aż pod samo gardło, dookoła mnie otchłań bezdenna. Sitowie oplątało mi głowę.
2:7 - I tak poszedłem w głąb aż do korzeni gór i znalazłem się aż na samym dnie ziemi, zaś jej zawory zatrzasnęły się na zawsze za mną. Lecz Ty z grobu wyprowadziłeś mnie żywcem, o Panie [Panie], mój Boże!
2:8 - A kiedy mi już tchu brakło, o Tobie, Panie, myślałem i do Ciebie modły me zanosiłem, do Twego świętego przybytku.
2:9 - Ci zaś, co czczą bożki zwodnicze, wierności nie dochowują.
2:10 - A ja Tobie ofiary składam, Ciebie chcę głośno wysławiać. Pragnę też wypełnić to, co ślubowałem, bo ocalenie przychodzi od Pana.
2:11 - Wtedy Pan wydał rozkaz, żeby ryba wyrzuciła Jonasza na ląd.