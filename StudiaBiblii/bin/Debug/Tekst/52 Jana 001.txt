1:1 - Na początku było Słowo, a Słowo było u Boga i Bogiem było słowo.
1:2 - Było Ono u Boga na początku.
1:3 - Wszystko stało się przez Nie; bez Niego nie stało się nic z tego, co się stało.
1:4 - W Nim było życie, a życie było światłem dla ludzi.
1:5 - Światło świeci w ciemności; lecz ciemność go nie ogarnęła.
1:6 - Przyszedł człowiek posłany przez Boga. Jan miał na imię.
1:7 - Przyszedł on jako świadek, aby dać świadectwo o światłości i aby wszyscy uwierzyli przez niego.
1:8 - On sam nie był światłością, był tylko posłany, by dać świadectwo o światłości.
1:9 - Było światło prawdziwe oświecające każdego człowieka, który na ten świat przychodzi.
1:10 - [Słowo] było na świecie, przez Nie stał się świat, a jednak świat Go nie poznał.
1:11 - Przyszło do swojej własności,lecz swoi Go nie przyjęli.
1:12 - A wszystkim tym, którzy Je przyjęli, dało moc stania się dziećmi Bożymi - [wszystkim] tym, którzy wierzą w Jego imię
1:13 - i którzy ani z krwi, ani z pożądania cielesnego, ani z woli męża, lecz z Boga się narodzili.
1:14 - A Słowo stało się ciałem i zamieszkało wśród nas. I widzieliśmy Jego chwałę, chwałę, jaką Jednorodzony otrzymuje od Ojca, będąc pełnym łaski i prawdy.
1:15 - Jan dawał o Nim świadectwo wołając: O Nim to właśnie mówiłem: Przychodzi po mnie Ten, który mnie przewyższa godnością, ponieważ istniał przede mną.
1:16 - To z Jego pełni wszyscyśmy wzięli, i to łaskę za łaskę.
1:17 - Prawo zostało nam bowiem dane przez Mojżesza, a łaska i prawda przyszły do nas przez Jezusa Chrystusa.
1:18 - Boga nikt nigdy nie widział. Jednorodzony Syn, który jest Bogiem i który przebywa na łonie Ojca, On Go ukazał.
1:19 - A oto jakie było świadectwo Jana: Gdy Żydzi wysłali do niego z Jerozolimy kapłanów i lewitów z zapytaniem: Kim ty jesteś?
1:20 - Wówczas on nie odmówił odpowiedzi, ale oświadczył wyraźnie: Ja nie jestem Mesjaszem.
1:21 - A gdy zapytali go: Może więc jesteś Eliaszem? odpowiedział: Nie jestem. - Czy jesteś prorokiem? - odparł również: Nie!
1:22 - Tedy rzekli do niego: Kimże więc jesteś? Musimy bowiem odpowiedzieć coś tym, którzy nas wysłali. Co ty sam mówisz o sobie?
1:23 - Wtedy im odpowiedział: Ja jestem głosem wołającego na pustyni: Prostujcie drogę Pańską - jak powiedział prorok Izajasz.
1:24 - A wśród wysłanników byli również faryzeusze.
1:25 - Ci zadawali pytanie: Dlaczego zatem chrzcisz, jeżeli nie jesteś ani Mesjaszem, ani Eliaszem, ani [żadnym] prorokiem?
1:26 - Wówczas odpowiedział im Jan: Ja chrzczę wodą, a pośród was znajduje się Ten, którego wy nie znacie.
1:27 - Przychodzi On po mnie, a ja nie jestem godzien nawet odwiązać rzemyka u Jego sandałów.
1:28 - Działo się to w Betanii, za Jordanem, tam, gdzie Jan udzielał chrztu.
1:29 - A nazajutrz zobaczył [Jan] nadchodzącego ku niemu Jezusa i powiedział: Oto Baranek Boży, który gładzi grzech świata.
1:30 - To właśnie o Nim powiedziałem: Po mnie przyjdzie Ten, który jest większy ode mnie, bo był wcześniej ode mnie.
1:31 - Ja nie znałem Go przedtem. Przyszedłem zaś chrzcić wodą dlatego, aby On mógł objawić się Izraelowi.
1:32 - Jan oświadczył również: Widziałem, jak Duch, podobny do gołębicy, zstępował z nieba i spoczął na Nim.
1:33 - Ja nie znałem Go przedtem, ale Ten, który mnie posłał, żebym chrzcił wodą, powiedział do mnie: Ten, nad którym ujrzysz Ducha zstępującego i spoczywającego nad Nim - chrzci Duchem Świętym.
1:34 - Widziałem to i zaświadczam, że On jest Synem Bożym.
1:35 - Nazajutrz Jan znów znajdował się na tym samym miejscu, a z nim dwaj jego uczniowie.
1:36 - Gdy zobaczył przechodzącego obok Jezusa, powiedział: Oto Baranek Boży!
1:37 - A dwaj uczniowie, skoro tylko usłyszeli te słowa, poszli za Jezusem.
1:38 - Jezus zaś obróciwszy się zobaczył, że idą za Nim, i powiedział do nich: Czego szukacie? Tedy oni odrzekli: Rabbi - to znaczy: Nauczycielu - gdzie mieszkasz?
1:39 - A Jezus odpowiedział: Chodźcie i zobaczcie! Poszli więc i zobaczyli, gdzie mieszka. I pozostali już tego dnia u Niego. Była wtedy godzina może dziesiąta.
1:40 - Jednym z dwóch, którzy usłyszawszy słowa Jana poszli za Jezusem, był Andrzej, brat Szymona Piotra.
1:41 - To on właśnie spotkał najpierw swego brata i rzekł do niego: Znaleźliśmy Mesjasza, to znaczy Chrystusa.
1:42 - I przyprowadził go do Jezusa. A Jezus, wejrzawszy na niego, powiedział: Tyś jest Szymon, syn Jony, ale będziesz się nazywał Kefas - to znaczy Piotr.
1:43 - Następnego dnia Jezus postanowił udać się do Galilei. Spotkawszy Filipa, powiedział do niego: Pójdź za Mną!
1:44 - Filip pochodził z Betsaidy, z miasta, w którym mieszkali Andrzej i Piotr.
1:45 - Gdy Filip spotkał Natanaela, rzekł do niego: Znaleźliśmy Tego, o którym pisał i Mojżesz w Prawie, i prorocy. Jest to Jezus, syn Józefa z Nazaretu.
1:46 - A na to odpowiedział Natanael: Czyż może być coś dobrego z Nazaretu? I rzekł Filip: Chodź i zobacz!
1:47 - A gdy Jezus ujrzał zbliżającego się Natanaela, powiedział: Oto prawdziwy Izraelita! Nie ma w nim żadnego podstępu.
1:48 - Wtedy Natanael zapytał Go: Skąd mnie znasz? A Jezus na to: Zanim zawołał cię Filip, widziałem cię, jak siedziałeś pod drzewem figowym.
1:49 - Odpowiedział tedy Natanael: Rabbi, Ty jesteś Synem Bożym, Ty jesteś królem Izraela!
1:50 - A Jezus na to: Czy dlatego uwierzyłeś, że powiedziałem ci: Widziałem cię pod drzewem figowym? Zobaczysz o wiele więcej niż to.
1:51 - A potem dodał: Zaprawdę, zaprawdę mówię wam: ujrzycie niebiosa otwarte i aniołów Bożych wstępujących i zstępujących na Syna Człowieczego.