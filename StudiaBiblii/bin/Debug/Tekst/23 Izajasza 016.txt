16:1 - Poślijcie baranki w darze dla władcy tej krainy od skały w kierunku pustyni aż do wzgórza Córki Syjonu.
16:2 - Latają tu i tam jak ptaki od gniazd, z których wzięto pisklęta, córki Moabu przeprawiające się przez Arnon.
16:3 - Daj nam jakąś radę, bądź naszym rozjemcą. Okryj nas swoim cieniem jak nocą, ale w pełne południe. Ukryj tych, którzy są w rozproszeniu, nie ujawniaj tych, którzy zbiegli.
16:4 - Pozwól pozostać u Ciebie rozproszonym Moabu! Niech u Ciebie znajdą schronienie przed niszczycielem. A kiedy już ustanie ucisk i nie będzie ciemiężyciela, i pójdą sobie ci, co łupią kraj cały,
16:5 - znów stanie mocno tron w swej łaskawości, a na nim zasiądzie w całej swej wierności pod Dawidowym namiotem sędzia zatroskany o prawo i dbały o sprawiedliwość.
16:6 - Poznaliśmy już pychę Moabu, i wyniosłość nigdzie nie spotykaną i zuchwałość i dumę i zarozumiałość i wszystkie niesłuszne przechwałki.
16:7 - Boleją więc Moabici nad Moabem, głośno lamentują wszyscy razem. Za rodzynkowymi plackami z Kir-Chareset tęsknią wszyscy bardzo zmartwieni.
16:8 - Bo zmarniały już Cheszbonu pola, a także winnice Sibmy, których owoce rozrzucili ci, co narodami rządzą. Sięgały one kiedyś aż Jazeru i wchodziły aż w środek pustyni i aż poza morze ich krzewy.
16:9 - Dlatego płakał będę tak jak płacze Jazer nad tobą, o Sibmy winnico. Zraszam was łzami własnymi, wy, Cheszbonie i Eleale. Bo nad twym owocem i nad winobraniem rozlega się krzyk przeraźliwy.
16:10 - Radości i wesela nie ma już wcale w sadach, w winnicach nie słychać już śpiewów ni krzyku. Winogron nie wygniata się w tłoczarniach, ustały nawoływania wszelkie.
16:11 - Tak więc całe me wnętrze nad Moabem z bólu jęczy jak cytra, a i ból ma wielki w sobie z powodu Kir-Chares.
16:12 - Może się więc pokazywać Moab i męczyć na wysokich wzniesieniach lub do świątyni na modły przybywać. Nic już osiągnąć nie zdoła.
16:13 - Takie to słowa wypowiedział kiedyś Pan przeciw Moabowi.
16:14 - Teraz zaś Pan oznajmia: Za trzy lata, takie jak lata najemnego robotnika, ta dumna potęga Moabu przestanie istnieć, mimo że składa się z tak wielu ludów. Jej resztki będą bardzo niewielkie, słabe i bez żadnego znaczenia. Zapowiedź sądu nad Damaszkiem i nad północnym