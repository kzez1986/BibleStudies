14:1 - Z niewiasty urodzony człowiek krótko i niespokojnie żyje.
14:2 - Jak kwiat wyrasta i więdnie zaraz, znika jak cień, który trwa przez chwilę.
14:3 - A jednak nie spuszczasz go z oczu, i każesz mu stanąć przed sądem.
14:4 - Czy może nieczysty zrodzić czystego? O, zapewne nigdy!
14:5 - A kiedy wyznaczysz kres dni jego, kiedy określisz liczbę jego miesięcy, gdy życiu jego wytyczysz granice, których nie wolno mu będzie przekroczyć,
14:6 - to zostaw go już w spokoju, niech choć jak robotnik najemny cieszy się swoim życiem.
14:7 - Nawet drzewo ma jeszcze nadzieję, bo ścięte znów wypuszcza pędy i jego młoda odrośl już nie obumiera.
14:8 - Korzenie w ziemi mogą się zestarzeć, w piasku nawet pień jego zacznie obumierać,
14:9 - lecz gdy je woda ożywi, znów rośnie, i pędy wypuszcza jak młoda sadzonka.
14:10 - A gdy człowiek umiera, nic zeń nie zostaje. Bo gdzie się znajduje, gdy zejdzie z tego świata?
14:11 - Wody w morzu zabraknie, rzeki wyschną i znikną,
14:12 - a nie powstanie człowiek z miejsca swego spocznienia, Niebiosa przeminą, a on się nie zbudzi i już ze snu swego nie powstanie.
14:13 - Gdybyś tak ukrył mnie w zaświatach i zachował przed Twoim gniewem; gdybyś mi trochę czasu zostawił i dopiero potem wrócił do mnie!
14:14 - Lecz czy ożyje ten, kto umarł? Czekałbym przez wszystkie dni mego bojowania na tę chwilę, kiedy powstanę.
14:15 - Odpowiedziałbym zaraz, gdybyś mnie zawołał, zatęskniłbyś za dziełem rąk Twoich.
14:16 - Liczyłbyś wtedy wszystkie moje kroki i nie zważałbyś więcej na moje upadki.
14:17 - Mą przeszłość jak w szkatule byś zapieczętował i wybieliłbyś wszystkie moje grzechy.
14:18 - Ale jak góra, co w pył się rozpada, a jej skały przesuną się z miejsca na miejsce,
14:19 - jak woda drążąca kamienie lub jak fale zmywające glebę, tak Ty w ludziach niweczysz nadzieje.
14:20 - Miażdżysz człowieka na zawsze i musi zginąć, zmieniasz jego wygląd i oddalasz od siebie.
14:21 - Nie dowie się nigdy, czy jego synowie czcią otoczeni, czy chodzą w pogardzie. Nie wie o tym.
14:22 - Jego ciało odczuwa tylko własne bóle, jego dusza martwi się tylko o siebie.