2:1 - Dnia dwudziestego pierwszego siódmego miesiąca Pan przemówił w ten sposób przez proroka swego, Aggeusza:
2:2 - Powiesz Zorobabelowi, synowi Szealtiela, namiestnikowi judzkiemu, oraz arcykapłanowi Jozuemu, synowi Josadaka, i wszystkim ocalałym z ludu:
2:3 - Czy jest jeszcze wśród was ktoś taki, kto widział świątynię w jej dawnej wspaniałości? A co z niej teraz pozostało? Czyż nie można powiedzieć, że nie zostało z niej nic?
2:4 - Lecz nabierz ducha, Zorobabelu - mówi Pan - odwagi, arcykapłanie Jozue, synu Josadaka, odwagi, wszyscy mieszkańcy kraju - wyrocznia Pana! Wszyscy odważnie zabierzcie się do pracy: Ja bowiem jestem z wami, wyrocznia Pana Zastępów.
2:5 - Przymierze, które z wami zawarłem, gdy was wyprowadzałem z Egiptu, jest nadal ważne, a mój duch znajduje się pośród was! Nie bójcie się więc niczego!
2:6 - Bo tak oto mówi Pan Zastępów: Już niedługo, a sprawię, że zadrżą niebiosa i ziemia oraz morza i ląd stały.
2:7 - Drżeć też będą z przerażeniem wszystkie narody. Zaczną wtedy napływać skarby od wszystkich ludów i napełnię ten dom chwałą, mówi Pan Zastępów.
2:8 - Do Mnie należy srebro i złoto - wyrocznia Pana Zastępów.
2:9 - Przyszła wspaniałość tego domu będzie większa niż ta, którą cieszył się kiedyś - taka jest wyrocznia Pana Zastępów. Na miejsce to zaś ześlę pełnię pokoju - wyrocznia Pana Zastępów.
2:10 - W drugim roku panowania króla Dariusza, dnia dwudziestego czwartego dziewiątego miesiąca Pan przemówił do proroka Aggeusza.
2:11 - Oto, co mówi Pan Zastępów: Zapytaj kapłanów o radę w takiej sprawie:
2:12 - Jeżeli ktoś zawinie w połę własnego płaszcza kawałek mięsa złożonego na ofiarę, a potem dotknie tym płaszczem niechcący chleba albo jakiejś gotowanej strawy, wina, oleju lub innego jedzenia, to czy tym samym owe rzeczy dotknięte zostaną poświęcone? Kapłani odpowiedzieli: Nie!
2:13 - Wtedy Aggeusz zapytał: A gdyby którejś z tych rzeczy dotknął człowiek nieczysty dlatego, że otarł się przedtem o ciało zmarłego, to czy rzeczy te również staną się nieczyste? Odpowiedzieli kapłani: Tak, staną się nieczyste.
2:14 - Rzekł tedy Aggeusz: Tak też jest w oczach moich z całym tym narodem i z całym ludem - wyrocznia Pana - i tak jest ze wszystkim, co one czynią: nieczyste jest wszystko, co przynoszą na ofiarę.
2:15 - Teraz jednak patrzcie uważnie na to wszystko, co będzie się dziać, poczynając od dnia dzisiejszego.
2:16 - Pomyślcie, jak się wam wiodło, nim położono kamień na kamieniu pod budowę świątyni? Kiedy przychodziło się do stogu, który powinien liczyć dwadzieścia efa, to okazywało się, że miał on tylko dziesięć efa. Gdy przyszło się do tłoczni, żeby zaczerpnąć pięćdziesiąt bat (winnego moszczu), to okazywało się, że było tam zaledwie dwadzieścia bat.
2:17 - Suszą niszczyłem wam zboża, nękałem was upałami i gradem, niszcząc w ten sposób wszystkie wasze trudy i bezskuteczną czyniąc wszelką waszą pracę. A wy mimo to nie nawracaliście się ku Mnie - wyrocznia Pana. -
2:18 - Uważajcie dobrze na to, co będzie się dziać poczynając od dnia dzisiejszego, to jest od dnia dwudziestego czwartego dziewiątego miesiąca, czyli od chwili położenia kamienia węgielnego pod świątynię Pańską. Zobaczcie dobrze,
2:19 - czy ziarno do zasiewu jest jeszcze w spichlerzach, czy w dalszym ciągu nie będą rodzić owoców winne krzewy, drzewa figowe i granatowe oraz śliwki? Od dziś zacznę wam znów błogosławić.
2:20 - Dnia dwudziestego czwartego (tego samego) miesiąca Pan przemówił po raz drugi do Aggeusza:
2:21 - Powiedz tak Zorobabelowi, namiestnikowi judzkiemu: Ja sprawię, że poruszy się całe niebo i ziemia.
2:22 - Obalę trony królów i skruszę potęgę całych królestw i narodów. Powywracam rydwany razem z ich jeźdźcami. Legną na ziemi rumaki wraz z wojownikami, jeden zabity mieczem drugiego.
2:23 - W dniu owym - wyrocznia Pana Zastępów - wezmę ciebie, sługo mój, Zorobabelu, synu Szealtiela - wyrocznia Pana - i uczynię cię moim sygnetem, bo w tobie upodobałem sobie - taka jest wyrocznia Pana Zastępów.