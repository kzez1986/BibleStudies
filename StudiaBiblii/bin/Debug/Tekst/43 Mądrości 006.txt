6:1 - (2)Posłuchajcie przeto, królowie, i zrozumiejcie. Uczcie się, którzy sądzicie krańce ziemi.
6:2 - (3)Nadstawcie uszu, wy, którzy panujecie nad narodami i jesteście dumni z mnóstwa ludów.
6:3 - (4)Od Pana bowiem jest wam dana władza, a moc od Najwyższego, który będzie badał uczynki wasze i przejrzy wasze zamiary.
6:4 - (5)Jakże, będąc ministrami królestwa Jego, nie sądziliście sprawiedliwie i nie strzegliście prawa, i nie postępowaliście według woli Bożej?
6:5 - (6)Groźnie i rychło się wam On ukaże, gdyż najsroższy sąd będzie nad tymi, którzy mają władzę.
6:6 - (7)Albowiem maluczki godzien jest miłosierdzia, a możni męki cierpieć będą wielkie.
6:7 - (8)A Pan wszystkiego nie będzie zważał na osobę ani nie ulęknie się wielkości, bo On stworzył małego i wielkiego i podobnie troszczy się o wszystkich.
6:8 - (9)Ale możnym dotkliwsza grozi męka.
6:9 - (10)Do was przeto, królowie, są [skierowane] słowa moje, abyście się nauczyli mądrości i nie upadli.
6:10 - (11)Ci bowiem, którzy święcie strzegą świętości, będą uświęceni, ci zaś, którzy się jej nauczą, znajdą obronę.
6:11 - (12)Pożądajcie tedy słów moich, umiłujcie je, a będziecie pouczeni.
6:12 - (13)Wspaniała i niewiędnąca jest mądrość i łatwo ją dostrzegają ci, co ją miłują, a znajdują ci, którzy jej szukają.
6:13 - (14)Wychodzi [sama] naprzód, aby się ukazać tym, którzy jej pożądają.
6:14 - (15)Kto wstaje dla niej wczesnym rankiem, nie będzie się trudził, lecz znajdzie ją siedzącą u drzwi swoich.
6:15 - (16)Albowiem rozmyślanie o niej jest szczytem roztropności, a ten, kto czuwa dla niej, rychło będzie od utrapień wolny.
6:16 - (17)Tych bowiem, którzy są jej godni, ona sama, chodząc dokoła, szuka, ukazuje się im radośnie na drogach i jest przy nich w każdym [ich] zamyśle.
6:17 - (18)Jej początkiem najbardziej prawdziwym jest pragnienie tego, by być pouczanym.
6:18 - (19)Pożądanie zaś pouczenia jest umiłowaniem [mądrości], a miłość jest zachowaniem jej praw, troska zaś o prawa zapewnia niezniszczalność.
6:19 - (20)A niezniszczalność sprawia, że jest się blisko Boga.
6:20 - (21)Tak przeto pragnienie Mądrości prowadzi do królestwa.
6:21 - (22)Jeżeli więc w tronach i berłach znajdujecie upodobanie, o królowie ludów, szanujcie Mądrość, abyście królowali na wieki.
6:22 - (24)A czym jest Mądrość i jak powstała, opowiem, i nie zakryję przed wami tajemnic, lecz od początku jej narodzenia będę szedł jej śladem, wiedzę o niej na światło wystawię i [w niczym] nie pominę prawdy.
6:23 - (25)Nie pójdę w drogę z żarłoczną zazdrością, bo ona z Mądrością nie ma nic wspólnego.
6:24 - (26)Wielu mądrych - zbawieniem świata, król zaś roztropny - ostoją ludu.
6:25 - (27)Tak więc pozwólcie się pouczyć słowom moim, a odniesiecie korzyść.