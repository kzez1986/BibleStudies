51:1 - Dla kierującego chórem. Psalm, który wyśpiewał Dawid,
51:2 - kiedy po cudzołóstwie z Batszebą przybył do niego prorok Natan.
51:3 - Zmiłuj się nade mną, Boże, według miłosierdzia Twego, a według Twej dobroci odpuść moje winy.
51:4 - Obmyj mnie całego z nieprawości moich i oczyść ze wszystkich mych grzechów.
51:5 - Bo ja znam dobrze moje winy i moje grzechy mam wciąż przed oczyma.
51:6 - Zgrzeszyłem przeciwko Tobie samemu, na Twoich oczach wiele zła czyniłem, tak że okażesz się sprawiedliwy w Swym wyroku i prawy w Swoim sądzie.
51:7 - Bo w nieprawości na świat przyszedłem, w grzechu poczęła mnie moja matka.
51:8 - Ty zaś żądasz, bym nosił prawdę ukrytą w mym sercu, i w tajemnicy objawiasz mi mądrość.
51:9 - Pokrop mnie więc hizopem, a będę oczyszczony, obmyj mnie, a stanę się bielszy od śniegu.
51:10 - Pozwól mi uradować się i rozweselić, niech ożyją na nowo kości, któreś skruszył.
51:11 - Racz nie patrzeć już na moje grzechy, zechciej wymazać wszystkie moje winy.
51:12 - Stwórz mi, o Boże, serce czyste, napełnij moje wnętrze duchem mocy.
51:13 - Nie oddalaj mnie sprzed oblicza Twego i nie zabieraj ode mnie Twego ducha świętości.
51:14 - Spraw, bym się cieszył tym, że mnie zbawiasz, niech wstąpi we mnie duch gorliwości Twojej.
51:15 - Wtedy zacznę grzeszników nauczać dróg Twoich, a bezbożni będą się nawracać ku Tobie.
51:16 - Uwolnij mnie od winy krwawej, Boże, Boże, mój Zbawco, aby mój język mógł wysławiać sprawiedliwość Twoją.
51:17 - Otwórz, o Panie, wargi moje, niech moje usta zaczną Ci śpiewać chwałę.
51:18 - Nie pragniesz, abym Ci składał ofiary, a całopaleń, choćbym je dał, nie przyjmiesz.
51:19 - Niech moją ofiarą będzie duch skruszony, bo Ty, Boże, sercem skruszonym i bolejącym nie gardzisz.
51:20 - Ześlij Twe błogosławieństwo na Syjon i w swej łaskawości odbuduj mury Jeruzalem.
51:21 - Wtedy też znajdziesz upodobanie w ofiarach sprawiedliwych - w darach i całopaleniach - i zaczną składać cielce na Twoim ołtarzu.