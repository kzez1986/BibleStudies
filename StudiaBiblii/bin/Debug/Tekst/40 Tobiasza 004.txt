4:1 - W tym właśnie czasie Tobiasz przypomniał sobie o pieniądzach, które zostawił na przechowanie u Gabaela w mieście Raga w Medii.
4:2 - Pomyślał sobie: Dla siebie zapragnąłem już śmierci. Zanim jednak umrę, zawołam mojego syna Tobiasza i opowiem mu wszystko o pieniądzach.
4:3 - Wezwał go tedy i powiedział mu: Synu mój, kiedy umrę, pochowaj mnie jak należy! Nie zapomnij też o twojej matce. Otaczaj ją szacunkiem przez wszystkie dni jej życia. Postępuj z nią tak, żeby się radowało jej serce i nie dopuszczaj, żeby kiedykolwiek czymś się trapiła!
4:4 - Pamiętaj, synu mój, że narażała się ona na wiele niebezpieczeństw, nosząc cię w swoim łonie. Gdy umrze, pochowaj ją obok mnie, w tym samym grobie!
4:5 - Każdego dnia myśl swoją kieruj ku Panu, Bogu naszemu i pamiętaj, żebyś nie grzeszył łamiąc Jego przykazania. Postępuj uczciwie przez wszystkie dni twojego życia. Nie wchodź nigdy na drogę nieprawości!
4:6 - Będzie ci się wiodło we wszystkim, cokolwiek przedsięweźmiesz, jeśli będziesz trzymał się prawdy.
4:7 - Wszystkim tym, którzy żyją sprawiedliwie, okazuj miłosierdzie całym twoim mieniem. Czyniąc dobrze, nie bądź małostkowy. Nigdy nie odwracaj się obojętnie od potrzebującego, a wówczas i Bóg nie odwróci od ciebie swojego oblicza.
4:8 - Jeżeli będziesz miał dużo, hojnie też dziel się z innymi tym, co masz. Jeśli będziesz miał mało, nie wahaj się także dzielić z innymi.
4:9 - W ten sposób będziesz sobie gromadził cenne skarby na dni własnego niedostatku.
4:10 - Dobre uczynki chronią bowiem przed śmiercią i zejściem na drogę ciemności.
4:11 - Kto z litości pomaga innym, ten składa miły dar Najwyższemu.
4:12 - Synu mój, unikaj wszelkiej nieczystości! Za żonę weź sobie dziewczynę z pokolenia twego ojca. Nie bierz więc za żonę cudzoziemki nie należącej do narodu, z którego pochodzi twój ojciec. Wszyscy bowiem wywodzimy się od proroków. Przypomnij sobie, synu mój, Noego, Abrahama, Izaaka, Jakuba, naszych pierwszych przodków. Wszyscy oni mieli za żony kobiety pochodzące z naszego rodu, a Pan pobłogosławił ich potomstwem, które miało posiąść ziemię.
4:13 - Dlatego też, synu mój, kochaj swoich rodaków, nie wynoś się w duchu nad twoich krewnych ani nad synów i córki twojego ludu i nie uważaj za hańbę spośród nich wziąć sobie jakąś dziewczynę za żonę. Pycha bowiem prowadzi do zguby i do skłócenia z samym sobą, a brak mocnych zasad - do poniżenia i nędzy; próżniactwo zaś jest matką głodu.
4:14 - Jeżeli ktoś będzie u ciebie pracował, to nie zatrzymuj mu zapłaty aż do następnego dnia, ale wypłać należność od razu. W ten sposób służąc Bogu, sam podobnie otrzymasz zapłatę. Uważaj na siebie, synu mój, we wszystkim, co czynisz, a całym swym postępowaniem dawaj dowody dobrego wychowania.
4:15 - Nie czyń nikomu tego, czego sam nie znosisz. Nie upijaj się! Nawet chęć upicia się niech będzie jak najdalej od ciebie.
4:16 - Z głodnym podziel się twoim chlebem, nagiego przyodziej własnym płaszczem. Z wszystkiego, czego masz w nadmiarze, udzielaj jałmużny, a gdy udzielasz jałmużny - nie bądź małoduszny.
4:17 - Nie żałuj twojego chleba przy pogrzebie sprawiedliwego, ale niczego nie dawaj grzesznikom.
4:18 - Rady szukaj tylko u roztropnych, ale nie gardź żadną dobrą radą.
4:19 - Zawsze uwielbiaj Pana Boga! Módl się do Niego, żeby prowadził cię prostymi drogami i żeby ci się wiodło do końca we wszystkim, co będziesz czynił. Żaden naród nie jest panem swojej przyszłości. Pan sam jest dawcą wszelkiego dobra, a kogo chce, poniża. Pamiętaj, synu mój, o tych pouczeniach i nigdy nie pozwól wyrwać ich sobie z serca.
4:20 - Na koniec pragnę ci jeszcze coś powiedzieć: U Gabaela, syna Gabriego, w mieście Raga w Medii zostawiłem na przechowanie dziesięć talentów srebra.
4:21 - Nie bój się więc, synu mój, że popadliśmy w biedę. Będziesz miał wielkie bogactwa, jeśli tylko zechcesz żyć w bojaźni Bożej i unikać wszelkiego grzechu, a czynić to, co się podoba Panu, Bogu twojemu.