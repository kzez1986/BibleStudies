22:1 - Kiedy Jahwe wyzwolił Dawida z rąk wszystkich jego wrogów i z rąk Saula, wyśpiewał on na cześć Jahwe taką oto pieśń:
22:2 - Jahwe, Tyś moją opoką, twierdzą i wybawieniem!
22:3 - Boże, Tyś dla mnie skałą mojego schronienia! Tyś tarczą, ocaleniem i mocą, miejscem schronienia i pomocą moją. Panie mój, Tyś mnie ocalił przed gwałtem.
22:4 - Wzywałem Cię, o Jahwe, któryś godzien chwały, i uwolniłeś mnie od moich wrogów.
22:5 - Bo ogarnęły mnie fale śmierci, napełniły mnie bojaźnią potoki demonów.
22:6 - Skrępowały mnie pęta Szeolu, wszędzie zastawiono na mnie sidła śmierci.
22:7 - W moim utrapieniu wzywałem Jahwe, wołałem o pomoc do mojego Boga i usłyszał mój głos w swoim przybytku, i doszło me wołanie aż do Jego uszu.
22:8 - Ziemia zatrzęsła się i zadrżała, poruszyły się podstawy niebios, zatrzęsło się wszystko od Jego gniewu.
22:9 - Z Jego nozdrzy wyszły kłęby dymu, ogień wszystko trawiący z ust Jego buchnął, aż zapaliły się od niego węgle.
22:10 - Zniżył całe niebiosa i zstąpił na ziemię, mając pod stopami czarne obłoki.
22:11 - Uniósł się na cherubie i odleciał, oddalił się na skrzydłach wichru.
22:12 - Ukrył się w mrokach jakby w namiocie, jakby w mętnej wodzie albo w ciemnych chmurach.
22:13 - Od blasku, który Go poprzedzał, rozpalały się węgle.
22:14 - Zagrzmiał Jahwe z niebios i dał się słyszeć głos Najwyższego.
22:15 - Wypuścił swe strzały i rozproszył [wrogów], oślepił ich błyskawicą i wpadli w popłoch.
22:16 - I ukazało się samo dno morza, odsłoniły się do głębi fundamenty ziemi, kiedy Jahwe zagroził tchnieniem swoich nozdrzy.
22:17 - Wyciągnął z wysoka swą rękę i pochwycił mnie, i wydostał z wodnej otchłani.
22:18 - Uwolnił mnie od groźnego wroga, od tych, co mnie nienawidzili, a byli mocniejsi ode mnie.
22:19 - Napadli na mnie w dniu mego nieszczęścia, ale Jahwe mnie wspomógł.
22:20 - Wywiódł mnie na miejsce przestronne, ocalił mnie, gdyż mnie pokochał.
22:21 - Jahwe nagrodził moją sprawiedliwość, oddał mi według czystości rąk moich,
22:22 - gdyż zawsze strzegłem dróg Jahwe i nigdy nie zgrzeszyłem, odchodząc od Boga.
22:23 - Uważałem na wszystkie przykazania Jego i byłem bliski wszystkim Jego prawom.
22:24 - Zawsze wobec Niego byłem bez zarzutu i odsuwałem od siebie wszelkie nieprawości.
22:25 - Jahwe nagrodził moją sprawiedliwość, zapłacił mi za czystość przed Jego oczyma.
22:26 - Dobremu okazujesz swą dobroć, dla prawego zaś jesteś prawy.
22:27 - Dla szczerego zawsze jesteś szczery, a wobec przewrotnego jesteś przebiegły.
22:28 - Naród poniżony ratujesz, a wyniosłych swym wzrokiem poniżasz.
22:29 - O Jahwe, światłości moja, Jahwe, rozprosz me ciemności.
22:30 - Z Tobą idę na warowne wzniesienia, z moim Bogiem przekraczam mury.
22:31 - Boże mój, doskonałe są Twoje drogi, wypróbowane jest Twoje słowo! Tyś tarczą dla wszystkich, którzy Ci ufają.
22:32 - Bo któż jest bogiem prócz Jahwe naszego, któż jest opoką poza naszym Bogiem!
22:33 - Bóg jest moją twierdzą warowną, prowadzi mnie bezpiecznie przez życie.
22:34 - Nogom moim daje szybkość kozicy, pozwala mi chodzić wysokimi drogami.
22:35 - Ręce moje sposobi do walki, a ramiona - do naciągania spiżowego łuku.
22:36 - Dałeś mi tarczę Twą dla ocalenia, a Twoja dobroć wielkim mnie czyni.
22:37 - Ty wydłużasz moje kroki, a moje nogi pewnie stąpają.
22:38 - Ścigałem moich wrogów i źle im czyniłem, nie wracałem do domu, nie zadawszy im klęski.
22:39 - Zniszczyłem ich, starłem, że podnieść się nie mogli, i upadli w pobliżu stóp moich.
22:40 - Przed walką Ty mnie mocą przepasujesz, każesz się ugiąć przede mną moim wrogom.
22:41 - Sprawiasz, że moi wrogowie pierzchają przede mną, a tych, co mnie nienawidzą, pozwalasz wyniszczyć.
22:42 - Wyglądają pomocy, lecz nikt nie przychodzi, wołają do Jahwe, lecz On nic nie mówi.
22:43 - A ja ich usuwam, jak kurz się zdmuchuje, chodzę po nich i depczę ich jak uliczne błoto.
22:44 - Uwalniasz mnie od buntów mojego ludu, zachowujesz mnie na przywódcę narodów, i służą mi ludzie dotychczas nie znani.
22:45 - Schlebiają mi synowie cudzoziemców, ulegając mi, gdy mnie tylko usłyszą.
22:46 - Obcy drżą z przerażenia i trzęsąc się, wychodzą z kryjówek.
22:47 - Jahwe niech żyje, błogosławieństwo dla mej Opoki, Bóg, moja Skała schronienia, niech będzie wywyższony!
22:48 - Bóg, który daje prawo do zemsty, który powala ludy u stóp moich.
22:49 - Ten, który mnie uwalnia od moich wrogów, który mnie wywyższa ponad nieprzyjaciół i uwalnia z rąk napastników.
22:50 - Dlatego, Jahwe mój, będę Cię chwalił między narodami, będę śpiewał ku chwale Twojego imienia.
22:51 - Swojemu królowi daje uwolnienie, a pomazańcowi okazuje litość. Dawidowi i jego potomstwu na wieki.