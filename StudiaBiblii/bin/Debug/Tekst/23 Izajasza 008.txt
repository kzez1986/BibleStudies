8:1 - Wtedy powiedział do mnie Pan: Weź dużą tablicę i napisz na niej zwykłymi literami: Maher-Szalal-Chasz-Baz [tzn. szybki łup - gwałtowna zdobycz].
8:2 - Znalazłem sobie dwóch świadków, godnych zaufania: kapłana Uriasza i Zachariasza, syna Jeberekiasza.
8:3 - Potem zbliżyłem się do pewnej prorokini, która poczęła i zrodziła mi syna. Wtedy powiedział do mnie Pan: Nazwij go Maher-Szalal-Chasz-Baz!
8:4 - Zanim bowiem jeszcze to dziecko zacznie mówić „tata” i „mama”, zostaną dostarczone królowi asyryjskiemu wielkie bogactwa z Damaszku i łupy z Samarii.
8:5 - Potem zwrócił się do mnie i powiedział:
8:6 - Ponieważ lud ten wzgardził płynącymi spokojnie wodami Siloe a drży z przerażenia przed Resinem i przed synem Remaliasza,
8:7 - Pan sprawi, że zwrócą się przeciwko wam gwałtowne i potężne wody Wielkiej Rzeki [król asyryjski z całym swoim otoczeniem]. Rzeka owa wystąpi ze swoich brzegów i poprzerywa wszystkie wały.
8:8 - Zatopi ziemię judzką, pokryje ją całkowicie i będzie się wierzchem przelewać. Sięgnie ludziom aż po szyję, a potem rozwinie swoje skrzydła i nakryje nimi całą twoją ziemię, o Emmanuelu.
8:9 - Niech wam będzie wiadomo, o narody, że zostaniecie starte. Posłuchajcie więc ludy daleko mieszkające. Przypaszcie sobie waszą broń, bo zostaniecie zmiażdżone, Przypaszcie sobie waszą broń, bo zostaniecie zmiażdżone.
8:10 - Nawet jeśli jakiś plan wymyślicie, to będzie zniweczony, kiedy nawoływać zaczniecie, nikt was nie usłucha, gdyż Bóg jest właśnie z nami.
8:11 - Tak, tak mówił do mnie Pan, kiedy pochwyciła mnie Jego ręka, by zawrócić mnie z drogi, którą kroczy ten naród.
8:12 - Nie nazywajcie spiskiem tego wszystkiego, co ten lud nazywa spiskiem, czego on się boi, wy się tego nie bójcie i nie lękajcie się wcale!
8:13 - To Pana Zastępów, Jego jak Świętego czcić trzeba, Jego bać się należy, to On winien was przerażeniem napełniać.
8:14 - To On będzie przybytkiem i kamieniem obrazy i skałą potknięcia się dla obydwu domów Izraela oraz pułapką i sidłem dla mieszkańców Jeruzalem.
8:15 - Wielu z nich tam wpadnie, potknie się i kości sobie połamie, zostaną pochwyceni w pułapkę i obezwładnieni.
8:16 - Zamykam to świadectwo, pieczętuję objawienie i umieszczam je w samym sercu mych uczniów.
8:17 - Oczekuję na Pana, który kryje swą twarz przed domem Jakuba, gdyż w Panu całą nadzieję pokładam.
8:18 - Ja sam oraz synowie, którymi mnie Pan obdarzył, my jesteśmy znakami i przestrogą w Izraelu. Udziela jej Pan Zastępów, który mieszka na Górze Syjon.
8:19 - A jeśli wam powiedzą, byście szukali rady u czarowników i wróżbitów oraz zaklinaczy, którzy coś tam szepczą i mruczą jakieś zaklęcia, to czyż wypada, by lud radził się bogów a żywi pytali o radę zmarłych?
8:20 - Pouczenie to i przestroga; kto nie myśli w ten sposób, dla tego nie będzie żadnej porannej jutrzenki.
8:21 - Taki będzie błąkał się po całym kraju, uciśniony i zgłodniały, a cierpiąc głód będzie się uciekał do wszelkiego gwałtu. Będzie bluźnił swojemu królowi i Bogu, wznosząc wysoko swe oczy.
8:22 - A potem spoglądając ku ziemi, będzie widział tylko utrapienie, mroki, ciemność i przygnębienie. Ale mroki zostaną z czasem rozproszone.
8:23 - Kto znajduje się teraz w ucisku, nie będzie pozostawał w ciemności. Kiedyś upokorzył On kraj Zabulona i Neftalego, ale w przyszłości okryje chwałą drogę prowadzącą w stronę Morza lub poza Jordan, w okolice zamieszkałe przez pogan.