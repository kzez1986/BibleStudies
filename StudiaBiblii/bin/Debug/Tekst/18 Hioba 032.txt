32:1 - Wtedy owi trzej mężowie przestali nękać Hioba, gdyż był on przekonany o swojej niewinności.
32:2 - Rozgniewał się tedy Elihu, syn Barakeela, Buzyta z rodu Ram. Gniewem zapłonął przeciwko Hiobowi, dlatego że uważał się on za sprawiedliwego w oczach Boga.
32:3 - Rozgniewał się także na jego trzech przyjaciół za to, że nie znajdowali już racji, aby uznać winę Hioba.
32:4 - Jednakże swoje wystąpienie przeciwko Hiobowi odkładał Elihu na później, bo tamci byli starsi od niego.
32:5 - Ale kiedy widział Elihu, że wszyscy trzej nie potrafią już nic powiedzieć Hiobowi, zapłonął wielkim gniewem.
32:6 - Zabrał wreszcie głos Elihu, Buzyta, syn Barakeela, i powiedział tak: Jestem jeszcze młody, a wy już w podeszłym wieku, z dala się tedy trzymałem i milcząc nie ujawniałem mej wiedzy.
32:7 - Myślałem: Niech wiek przemówi, pełnia lat niech ukaże swą mądrość.
32:8 - Ale oto duch, który jest w człowieku, tchnienie Wszechmocnego - ono mądrym czyni.
32:9 - Nie tylko starsi wiekiem są mądrzy, a prawość nie tylko starcom jest znana.
32:10 - Dlatego mówię wam: Mnie posłuchajcie, chcę udowodnić, że też jestem mądry.
32:11 - Tak długo czekałem na wasze słowa, rozważałem to, coście mówili, śledziłem, jak szukaliście stosownych wyrażeń.
32:12 - Bardzo uważnie na was patrzyłem, lecz nikt się Hiobowi nie zdołał sprzeciwić i nikt przekonać jego nie potrafił.
32:13 - Nie mówcie, że znaleźliście mądrość; jego dotknie Bóg, a nie człowiek.
32:14 - Nie przeciw mnie są jego mowy i nie tak jak wy ja mu będę mówił.
32:15 - Wtedy zamilkli, nic już nie mówili, po prostu słów im zabrakło.
32:16 - Czy mam jeszcze czekać? Oni już nie mówią. Stoją w milczeniu, nie wiedzą, co mówić.
32:17 - Niech więc i ja coś od siebie powiem, chcę udowodnić, żem ja też rozsądny.
32:18 - Słowa mi same cisną się na usta, a duch rozpiera mi piersi.
32:19 - Me serce jak wino spragnione powietrza, rozdziera się jak świeżo napełniony bukłak.
32:20 - Chcę przemówić, bo mi to ulży, otworzę więc swe usta i zacznę mówić.
32:21 - Nie będę stawał po niczyjej stronie, nikomu nie będę schlebiał.
32:22 - Nie jestem bowiem żadnym pochlebcą, bo zostałbym odrzucony przez Stwórcę.