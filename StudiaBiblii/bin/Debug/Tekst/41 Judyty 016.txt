16:1 - Judyta śpiewała: Wychwalajcie Boga mojego na bębnach, śpiewajcie Panu przy dźwiękach cymbałów! Wychwalajcie Go, Jemu na chwałę śpiewajcie, wysławiajcie Jego imię, na pomoc Go wzywajcie!
16:2 - Bo Pan jest Bogiem, który wojny kończy. Wprowadził mnie do obozu w pośrodku obcych ludów, uratował mnie z rąk nieprzyjaciół.
16:3 - Przybył Aszszur od gór północy z niezliczonymi wojskami, ich rzesze wypełniły doliny, ich konnica okryła wszystkie wzgórza.
16:4 - Z dymem chcieli puścić nasze domy i całe pokolenie młodych wymordować mieczem, niemowlęta - roztrzaskać o skały, dzieci zabrać wraz z łupem, a wszystkie dziewice uprowadzić.
16:5 - Ale Pan Wszechmocny pokrzyżował ich plany i zagładę im zgotował rękami kobiety.
16:6 - Ich największy mocarz padł nie z ręki młodych wojowników, nie zabili go synowie jakiegoś olbrzyma i nie giganci wyszli mu naprzeciw. Wcale nie! To Judyta, córka Merariego, skruszyła jego moc blaskiem swej piękności.
16:7 - Zdjęła z siebie swoje wdowie szaty, by wspomóc wszystkich cierpiących Izraela. Namaściła swoje oblicze olejkiem wonnym,
16:8 - przyozdobiła swą głowę pięknym zawojem, przywdziała suknię lnianą, aby go oszukać.
16:9 - Wzrok jego oczarowała swymi sandałami, swym pięknem oślepiła jego serce, a mieczem głowę ścięła.
16:10 - Jej odwaga przeraziła Aszszura, jej śmiałość zgubiła Medów.
16:11 - I radość napełniła mój lud uciśniony, a tamci z przerażenia pierzchli. Mój lud był wprawdzie słaby, ale uchodzili tamci. Mój lud zagrzewał się do walki, a tamci uciekli w popłochu.
16:12 - Ginęli z rąk dzieci młodocianych matek, przebijano ich mieczami jak uciekinierów z wojny. I tak poginęli w wojnie, którą Pan prowadził.
16:13 - Śpiewać będę Bogu pieśń nową: O Panie, wielki jesteś i wspaniały. Przedziwny jesteś w Twojej potędze i nikt nie potrafi stawić Ci czoła.
16:14 - Służyć Ci powinno całe stworzenie, bo na Twoje słowo wszystko się stało. Posłałeś Twego ducha, by dopełnił dzieła. Twemu słowu nie sprzeciwi się nikt spośród ludzi.
16:15 - Morza i góry drżą w swoich posadach, skały topią się jak wosk przed Tobą. Lecz dla bojących się Ciebie jesteś łaskawy.
16:16 - Nie ma ofiary tak wielkiej, by mogła Cię uradować, i nic nie znaczą tłuste cielce składane Ci w darze. Lecz kto się boi Pana, jest wielki po czasy.
16:17 - Biada zaś narodom, co mój lud ciemiężą. W dzień sądu ukarze ich Pan Wszechmocny. Dotknie ich ciał ogniem i robactwem i z bólu jęczeć będą na wieki.
16:18 - Kiedy przybyli do Jerozolimy, rzucili się na ziemię i rozpoczęli modły do Boga. Ludzie poddawali się oczyszczeniu, składali ofiary całopalenia i różne dobrowolne ofiary i dary.
16:19 - Judyta przekazała na świątynię wszystko, co lud przydzielił jej jako łup po Holofernesie. Także zasłonę, która wisiała nad posłaniem Holofernesa w jego sypialni, złożyła na ofiarę Bogu.
16:20 - Przez trzy miesiące trwały radosne obchody przed świątynią w Jerozolimie i Judyta przez cały ten czas pozostawała z ludem.
16:21 - Potem wrócił każdy do swojej posiadłości. Judyta udała się do Betulii i tam pozostawała zarządzając swoim majątkiem. Do końca życia cieszyła się wielką sławą w całym kraju.
16:22 - Wielu mężczyzn pragnęło wziąć ją sobie za żonę, ale od dnia śmierci jej męża, Manassesa i jego odejścia do przodków żaden mężczyzna przez całe jej życie nie zbliżył się do niej.
16:23 - Dożyła bardzo sędziwego wieku - dokładnie: stu pięciu lat - w domu swojego męża. Swoją służebnicę obdarzyła wolnością. Umarła w Betulii i została pochowana w pieczarze grobowej obok swego męża, Manassesa.
16:24 - Jej śmierć opłakiwano w całym Izraelu przez siedem dni. Jeszcze przed śmiercią całą swoją majętność rozdzieliła między krewnych swego męża, Manassesa, a także między tych, którzy należeli do jej własnej rodziny.
16:25 - Dopóki żyła Judyta, a także przez długi czas po jej śmierci nikt już nie miał odwagi niepokoić domu Izraela.