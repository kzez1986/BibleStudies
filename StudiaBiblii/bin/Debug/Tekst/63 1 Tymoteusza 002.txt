2:1 - Przede wszystkim zaś nakazuję, żebyście zanosili prośby, modlitwy, błagania i dziękczynienia za wszystkich ludzi:
2:2 - za królów i za wszystkich sprawujących władzę, żebyśmy mogli wieść życie ciche i spokojne, pełne prawdziwej pobożności i godne wszelkiej czci.
2:3 - Oto co podoba się Bogu, Zbawicielowi naszemu,
2:4 - który pragnie, by wszyscy ludzie zostali zbawieni i doszli do poznania prawdy.
2:5 - Jeden jest bowiem Bóg, jeden jest także Pośrednik między Bogiem a ludźmi, człowiek Chrystus Jezus,
2:6 - który wydał siebie samego na okup za wszystkich, dając we właściwym czasie świadectwo.
2:7 - Dlatego też i ja zostałem ustanowiony głosicielem i apostołem - mówię całą prawdę niczego nie ukrywając - by pogan uczyć wiary i prawdy.
2:8 - Chciałbym więc, żeby mężczyźni modlili się na każdym miejscu, żeby mieli przy tym wzniesione ku Bogu czyste ręce, żeby byli wolni od gniewu i swarów.
2:9 - Chciałbym również, żeby kobiety ubierały się skromnie, by w trosce o piękno swego ciała zachowały poczucie godności i umiaru; niech nie gonią za zbyt wyszukanymi fryzurami, za klejnotami ze złota i pereł i za bardzo kosztownymi sukniami.
2:10 - Niech się raczej starają o dobre uczynki, jak przystało na niewiasty, które chcą uchodzić za pobożne.
2:11 - Kobiety [niech nie nauczają, lecz same] niech się uczą bez rozgłosu, zawsze gotowe do uległości.
2:12 - Nie pozwalam kobiecie ani nauczać, ani mieć władzy nad mężem; chcę, żeby raczej trwała w cichości.
2:13 - Wiadomo przecież, że Adam został stworzony najpierw, a potem dopiero Ewa.
2:14 - I nie Adam pierwszy dał się uwieść [przez szatana], lecz to właśnie kobieta pierwsza sprzeniewierzyła się zakazowi [Boga].
2:15 - Zostanie ona jednak zbawiona wychowując dzieci i troszcząc się o trwanie w wierze, w miłości, w świętości i w umiarkowaniu.