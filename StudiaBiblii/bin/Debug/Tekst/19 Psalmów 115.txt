115:1 - Nie nam, Panie, daj chwałę, nie nam, lecz imieniu Twojemu za to, żeś dobry i wierny.
115:2 - Dlaczego pytać mają narody: A gdzież jest ten ich Pan Bóg?
115:3 - Nasz Bóg jest na niebiosach i czyni wszystko według swojej woli.
115:4 - A bogowie pogan - to srebro i złoto, to jedynie dzieło rąk człowieka.
115:5 - Mają wprawdzie usta, ale nie mówią, i oczy mają, ale nic nie widzą.
115:6 - Uszy też mają, ale nic nie słyszą, i nos mają, lecz nie czują zapachów.
115:7 - Niczego wziąć nie mogą w ręce, nogi nie służą im do chodzenia, żaden głos nie dobędzie się z ich gardła.
115:8 - Do bogów podobni są ci, co ich czynili, i wszyscy, którzy tym bogom ufają.
115:9 - Lecz ty, Izraelu, zaufaj Panu, bo On będzie ci zawsze i osłoną, i tarczą.
115:10 - Domu Aarona, zaufaj Panu, bo On będzie ci zawsze i osłoną, i tarczą.
115:11 - Wszyscy bojący się Pana, Jemu zaufajcie, bo On będzie wam zawsze i osłoną, i tarczą!
115:12 - Pan o nas pamięta i będzie nam błogosławił, będzie błogosławił domowi Izraela, będzie błogosławił także domowi Aarona.
115:13 - Będzie błogosławił wszystkim, którzy się Go boją, będzie błogosławił i maluczkim, i wielkim.
115:14 - Niech Pan was rozmnoży, was wszystkich oraz waszych synów.
115:15 - Niech was błogosławi Bóg, który stworzył niebo i ziemię.
115:16 - Niebo jest niebem Pana, natomiast ziemię dał On człowiekowi.
115:17 - Umarli nie mogą już wysławiać Pana, żaden z tych, którzy zeszli do krainy milczenia.
115:18 - My zaś wysławiamy Pana i teraz, i po wszystkie wieki. Alleluja!