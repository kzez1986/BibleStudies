13:1 - A kiedy wychodził ze świątyni, rzekł doń jeden z Jego uczniów: Nauczycielu, popatrz, co za kamienie, jakie konstrukcje!
13:2 - Jezus zaś odpowiadając na to rzekł: Widzisz te ogromne budowle? Nie pozostanie z nich ani jeden kamień na kamieniu, wszystko będzie zwalone.
13:3 - A kiedy siedział na Górze Oliwnej, naprzeciw świątyni, pytali Go Piotr, Jakub, Jan i Andrzej, gdy znaleźli się na osobności:
13:4 - Powiedz nam, kiedy się to stanie i jaki będzie znak, że się to wszystko już zaczyna spełniać?
13:5 - A Jezus, odpowiadając im począł mówić:
13:6 - Uważajcie, żeby was ktoś nie uwiódł; przyjdzie bowiem [rzekomo] w imię moje wielu takich, którzy będą mówić, że to Ja jestem. I oszukają wielu.
13:7 - A kiedy usłyszycie o wojnach i o wieściach z wojen, nie poddawajcie się przerażeniu. Musi to nastąpić, ale to jeszcze nie będzie oznaczać końca.
13:8 - Powstanie bowiem naród przeciwko narodowi i królestwo przeciwko królestwu. Będą też miejscami trzęsienia ziemi i głód. I to będzie początek ucisków.
13:9 - A wy uważajcie na samych siebie: będą was bowiem wodzić po sądach i biczować w synagogach. Każą wam również stawać przed namiestnikami i przed królami z mego powodu, abyście wobec nich dawali świadectwo.
13:10 - Przedtem jednak musi być głoszona Ewangelia wszystkim narodom.
13:11 - A gdy was będą prowadzić na skazanie, nie martwcie się o to, co będziecie mówili. Mówcie to, co wam będzie dane w owej chwili. To nie wy będziecie mówili, lecz Duch Święty.
13:12 - Brat będzie bowiem wydawał na śmierć własnego brata, a ojciec syna. Dzieci będą występować przeciwko rodzicom, zabijając ich.
13:13 - Z powodu mojego imienia będziecie znienawidzeni przez wszystkich. A kto wytrwa do końca, będzie zbawiony.
13:14 - A kiedy ujrzycie brzydotę spustoszenia tam, gdzie nie powinno jej być - kto to czyta, niech zrozumie. Wówczas ci, którzy są w Judei, niech uciekają w góry.
13:15 - A kto będzie na dachu, niech nie zstępuje do domu i nie wchodzi do wnętrza, żeby coś zabrać.
13:16 - Ten zaś, kto będzie na polu, niech nie wraca do domu, żeby zabrać ubranie.
13:17 - Biada też w owe dni brzemiennym i karmiącym.
13:18 - Wy zaś módlcie się, żeby to wszystko nie przydarzyło się w zimie.
13:19 - Będą to bowiem dni takich utrapień, jakich od początku świata, który został stworzony przez Boga, nie było dotąd i w przyszłości nie będzie.
13:20 - A gdyby Pan nie skrócił tych dni, nikt by nie ocalał. Lecz ze względu na wybranych będą skrócone dni owe.
13:21 - Jeśliby wam tedy ktoś powiedział: Oto tu jest Mesjasz albo tam, nie wierzcie.
13:22 - Powstaną bowiem fałszywi mesjasze i fałszywi prorocy i będą okazywać znaki i czynić rzeczy niezwykłe, aby uwieść, jeśliby to było możliwe nawet wybranych.
13:23 - Miejcie się więc na baczności. Oto przepowiedziałem wam wszystko.
13:24 - Lecz w dni owe, po wspomnianym już ucisku, słońce się zaćmi i księżyc przestanie świecić,
13:25 - i gwiazdy poczną spadać, a moce, które są na niebie, będą poruszone.
13:26 - Wtedy też ujrzą Syna Człowieczego przychodzącego w obłokach z wielką mocą i w majestacie.
13:27 - Wówczas pośle swoich aniołów i zgromadzi swoich wybranych z czterech stron świata, od krańców ziemi aż do szczytów nieba.
13:28 - Wyciągnijcie też naukę z podobieństwa do drzewa figowego: gdy gałęzie jego stają się już soczyste i wypuszczają liście, poznajecie, że zbliża się lato.
13:29 - Otóż podobnie i wy: gdy zobaczycie, że się to wszystko dzieje, wiedzcie, że jest blisko, że już we drzwiach.
13:30 - Zaprawdę mówię wam, nie przeminie to pokolenie, nim się to wszystko stanie.
13:31 - Niebo i ziemia przeminą, ale słowa moje nie przeminą.
13:32 - O dniu zaś owym albo o godzinie nikt nie wie: ani aniołowie w niebie, ani Syn, tylko Ojciec.
13:33 - Miejcie się na baczności, czuwajcie, bo nie wiecie kiedy przyjdzie ten czas.
13:34 - Rzecz ma się bowiem tak jak z człowiekiem, który wyjechawszy, zostawił swój dom, powierzając pieczę nad wszystkim swoim sługom, z których każdemu wyznaczył własne zajęcie, a odźwiernemu kazał czuwać.
13:35 - Czuwajcie tedy, bo nie wiecie, kiedy pan domu nadejdzie: późnym wieczorem, o północy czy wraz z pianiem koguta, czy rano,
13:36 - bo może się zdarzyć, że przychodząc niespodziewanie, zastanie was śpiących.
13:37 - A to, co wam mówię, mówię wszystkim: Czuwajcie!