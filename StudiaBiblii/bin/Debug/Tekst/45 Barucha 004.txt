4:1 - Mądrość ta - to księga przykazań Bożych, to także Prawo trwające na wieki. Wszyscy, którzy je zachowują, mają życie, ci zaś, którzy go nie zachowują, giną.
4:2 - Nawróć się więc, Jakubie, i trzymaj się tego Prawa! Idź drogą twego życia w jego blasku!
4:3 - Chwały swojej nie odstępuj żadnemu obcemu ludowi!
4:4 - Szczęśliwi jesteśmy, o ludu Izraela, bo wiemy, co podoba się Bogu.
4:5 - Ludu mój, nie trać nadziei, bo ty przecież nosisz imię Izraela.
4:6 - Zostaliście, co prawda, zaprzedani w niewolę innym narodom, ale przecież nie po to, żeby zginąć. Zostaliście wydani w ręce wrogów dlatego, że rozgniewaliście Boga waszego.
4:7 - Bo rzeczywiście doprowadziliście do gniewu waszego Stwórcę, składając wasze ofiary demonom, a nie Bogu.
4:8 - Zapomnieliście o Tym, który was żywił, o wiekuistym Bogu. Smutek sprowadziliście na Jerozolimę, która was wychowała.
4:9 - Ona była świadkiem, jak spadał na was gniew Boży. Wtedy też powiedziała: Posłuchajcie, wy wszyscy, co sąsiadujecie z Syjonem: Bóg zesłał na mnie wielkie cierpienie.
4:10 - Oto musiałam patrzeć, jak moi synowie i córki byli stąd uprowadzani, zgodnie z tym, co im Przedwieczny zapowiedział.
4:11 - Z radością wychowywałam ich kiedyś, a potem musiałam patrzeć, wśród łez i narzekania, jak ich uprowadzano.
4:12 - Niech nikt się nie cieszy, że zostałam wdową i że mnie opuścili wszyscy. Z powodu grzechów moich dzieci spotkało mnie to osamotnienie. Odeszły bowiem daleko od Prawa Bożego.
4:13 - Nie chciały uznać Jego postanowień i nie poszły drogą przykazań Bożych. Nie trzymały się ścieżek Jego sprawiedliwych pouczeń, choć je do tego zachęcał.
4:14 - Przyjdźcie, wy wszyscy, co sąsiadujecie z Syjonem! Pomyślcie o niewoli, jaką Przedwieczny zgotował moim synom i córkom.
4:15 - Dopuścił, by naród z daleka spadł na nich, naród mówiący obcym językiem, nie mający względu dla starców ani litości dla dzieci.
4:16 - Uprowadził daleko z kraju umiłowanych Wdowy i Opuszczoną pozbawił córek.
4:17 - Ja sama, jak mogę wam dopomóc?
4:18 - Tylko Ten, który sprowadził na was wszystkie owe nieszczęścia, tylko On może was wybawić z rąk waszych wrogów.
4:19 - Tak więc idźcie, moje dzieci, idźcie, a ja sama tu muszę pozostać.
4:20 - Zdjęłam z siebie szaty z dni radosnych i przyodziałam się w wór pokutny z czasów mojego ucisku. Wołać będę do Wiekuistego przez wszystkie dni mojego życia.
4:21 - Nie upadajcie na duchu, moje dzieci, wołajcie głośno do Boga! On tylko wyrwie was spod przemocy i z rąk wrogów.
4:22 - Zawierzyłam Wiekuistemu sprawę waszego wybawienia. I już doznałam od Świętego radości z powodu miłosierdzia, które i do was dojdzie wkrótce od Wiekuistego, Wybawcy waszego.
4:23 - Ze smutkiem i we łzach patrzyłam, jak was uprowadzano, ale odda mi was Bóg z powrotem, ku radości i weselu mojemu na zawsze.
4:24 - I jak obecnie wszyscy sąsiadujący z Syjonem patrzą na wasze uwięzienie, tak wkrótce już będą oglądać wybawienie, przychodzące od Boga waszego. Przyjdzie ono do was we wspaniałości wielkiej i w chwale Wiekuistego.
4:25 - Dzieci moje, znoście cierpliwie zagniewanie Boże! Teraz jeszcze wróg cię prześladuje, ale już niedługo będziesz oglądał jego koniec i własną stopę postawisz na jego karku.
4:26 - Moje tak wypielęgnowane dzieci musiały chodzić przykrymi drogami, uprowadzone jak stado zagarnięte przez wrogów.
4:27 - Nie traćcie nadziei, moje dzieci, lecz wołajcie głośno do Boga! Ten bowiem, który zesłał na was to wszystko, On znowu na was wejrzy.
4:28 - Jak kiedyś błądząc myśleliście o odejściu od Boga, tak teraz z gorliwością dziesięć razy większą poszukiwać Boga będziecie, aby do Niego powrócić.
4:29 - Ten, który sprowadził na was wszystkie te nieszczęścia, ześle na was nigdy nieprzemijającą radość przez to, że was uratuje.
4:30 - Jerozolimo, ty też nie trać ducha! Ten, który ci nadał imię, ześle ci też pocieszenie.
4:31 - Nieszczęście zaś spotka każdego, kto ci źle czynił, albo radował się z upadku twojego.
4:32 - Nieszczęście niech spadnie na miasta, w których dzieci twoje jako niewolnicy zostają, biada temu miastu, które już jako niewolników przyjęło waszych synów!
4:33 - Jak cieszyło się ono kiedyś z powodu twojego upadku i radowało się z twego zniszczenia, tak teraz będzie się musiało smucić patrząc na swoje własne spustoszenie.
4:34 - Przestaną się cieszyć wielkimi rzeszami ludzi, a ich przechwalanie zamieni się w lament.
4:35 - Odwieczny bowiem ześle na nich ogień, który będzie płonął przez dni wiele, a demony osiedlą się wśród nich na czas dłuższy.
4:36 - Jerozolimo, popatrz na Wschód! Zobacz radość, jaka dla ciebie nadchodzi od Boga!
4:37 - Popatrz na twoich synów, których uprowadzono ongiś na twoich oczach! Oto teraz wracają do siebie. Ciągną od wschodu do zachodu słońca, zebrani razem słowem Świętego. Wszyscy radują się wspaniałością Pana.