50:1 - Psalm Asafa. Bóg nad bogami, Pan przemówił, wezwał całą ziemię od wschodu aż do zachodu słońca.
50:2 - Z samego Syjonu, z najpiękniejszej góry ukazał jasność swojego oblicza.
50:3 - Przybył i nie będzie już milczał. Przed Nim pojawia się ogień, który trawi wszystko, a wokół Niego - potężny wicher.
50:4 - Zwołuje z góry niebiosa i ziemię, by wydać na swój lud wyrok sądowy.
50:5 - Zwołajcie - mówi - tych, których miłuję, tych, co sprzymierzyli się ze Mną przez ofiarę.
50:6 - I ogłosiły niebiosa Jego wyroki, sprawiedliwe wyroki, a Bóg sam okazał się Sędzią.
50:7 - Słuchaj, mój ludu, do ciebie mówię, Izraelu, przeciw tobie będę świadczył Ja, Bóg, który jestem twoim Bogiem.
50:8 - Twoja wina - to nie brak ofiar ani całopaleń, które zawsze były.
50:9 - Bo Ja nie żądam od ciebie cielców ani kozłów z twojej zagrody.
50:10 - Moje są bowiem zwierzęta w lesie i bezlik stworzeń mieszkających w górach.
50:11 - Znane mi jest wszelkie ptactwo niebieskie, moje jest wszystko, co porusza się w polu.
50:12 - Gdybym głód odczuwał, nic bym ci nie mówił, bo moja jest cała ziemia i wszystko, co ją napełnia.
50:13 - Ale czy trzeba Mi jeść mięso bawołów i pić krew dzikich kozłów?
50:14 - Ty, gdy składasz ofiarę, oddaj Bogu chwałę i spełnij w ten sposób to, coś przyobiecał Najwyższemu.
50:15 - A gdy będziesz w ucisku, wezwij Mnie na pomoc, a kiedy cię wyswobodzę, ty Mi cześć okażesz.
50:16 - Do grzesznika zaś tak Bóg powiedział: Po co wyliczasz moje przykazania? Czemu ciągle mówisz o moim Przymierzu?
50:17 - Przecież ty nienawidzisz moich napomnień, a o moich słowach chcesz czym prędzej zapomnieć.
50:18 - Gdy spotkasz złodzieja, zawierasz z nim przyjaźń, i chętnie z rozpustnikami przestajesz.
50:19 - Z ust twoich wszelkie zło wychodzi, twój język ciągle zdrady knuje.
50:20 - Siadasz i oczerniasz własnego brata, oszczerstwa rzucasz na syna twej matki.
50:21 - Gdyś to wszystko czynił, a Ja milczałem, myślałeś, że jestem do ciebie podobny. Ale Ja cię ukarzę i postawię przed oczy wszystkie twoje winy.
50:22 - Zastanówcie się nad tym, wy wszyscy, którzy zapomnieliście o Bogu, bo będę musiał rozszarpać was na strzępy i nikt wam nie przyjdzie z pomocą.
50:23 - Wielbi Mnie ten, kto składa ofiary dziękczynne, temu zaś, który prostą drogą kroczy, ukażę moc Boga Zbawiciela.