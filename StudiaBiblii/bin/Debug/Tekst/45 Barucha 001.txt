1:1 - Oto księga, którą napisał w Babilonie Baruch, syn Neriasza, syna Machsejasza, syna Sedecjasza, syna Asadiasza, syna Chilkiasza.
1:2 - Było to w piątym roku, siódmego dnia piątego miesiąca, od czasu, kiedy to Chaldejczycy zdobyli i podpalili Jerozolimę.
1:3 - Słowa zapisane w tej księdze odczytał Baruch przed królem judzkim Jechoniaszem, synem Jojakima, i wobec całego ludu, który specjalnie został zwołany, aby słuchać [słowa Bożego].
1:4 - Słuchali go więc urzędnicy królewscy oraz książęta, starsi, a także cały lud - od najmniejszych aż do największych - wszyscy mieszkańcy Babilonu osiedleni nad rzeką Sud.
1:5 - Poczęto wtedy płakać, pościć i żalić się przed Panem.
1:6 - Potem zebrano pieniądze - każdy dawał tyle, ile tylko mógł -
1:7 - posłano je do Jerozolimy, na ręce kapłana Jojakima, syna Chilkiasza, syna Szalluma, oraz na ręce innych kapłanów, dla całego ludu, który się jeszcze znajdował w Jerozolimie.
1:8 - Baruch sam otrzymał dziesiątego dnia miesiąca Siwan różne święte naczynia, które zostały kiedyś zabrane ze Świątyni. Miały one być teraz odesłane z powrotem mieszkańcom Judy. Były tam wszystkie te srebrne naczynia, które król judzki Sedecjasz, syn Jozjasza, kazał wykonać wtedy,
1:9 - kiedy król babiloński Nabuchodonozor pojmał w Jerozolimie Jechoniasza i uprowadził go do Babilonu razem z urzędnikami, rzemieślnikami, nadzorcami i pozostałymi mieszkańcami kraju.
1:10 - Ci, co złożyli swoje ofiary, prosili, żeby powiedzieć: Posyłamy wam pieniądze na całopalenie, na ofiary przebłagalne i na kadzidła oraz na ofiary z pokarmów. Złóżcie wszystko na ołtarzu naszego Pana i Boga
1:11 - i pomódlcie się o pomyślność dla króla babilońskiego, Nabuchodonozora, oraz za jego syna Baltazara. [Proście Boga], aby liczba ich dni była tak wielka, jak dni niebios nad ziemią.
1:12 - Nas zaś niech wspiera Pan swoją siłą i niech dodaje blasku oczom naszym, byśmy mogli żyć pod opieką króla babilońskiego, Nabuchodonozora, i jego syna, Baltazara; byśmy im przez długie lata służyli, ciesząc się zawsze ich łaskawością.
1:13 - Módlcie się także za nas do Pana i Boga naszego, bo zgrzeszyliśmy przeciwko Panu i Bogu naszemu, a zapalczywość Jego gniewu nie odwróciła się od nas do dnia dzisiejszego.
1:14 - Odczytajcie również słowa zawarte w księdze, którą wam posyłamy, abyście potem sami w każde święto i w dniach waszych zgromadzeń mogli się modlić w Świątyni Pańskiej.
1:15 - Modlić się zaś będziecie tak: Panu i Bogu naszemu sprawiedliwość[oddajmy], wstyd zaś niech pokryje oblicza nam wszystkim, mieszkańcom Judy i Jerozolimy,
1:16 - naszym królom i urzędnikom, naszym kapłanom i prorokom oraz ojcom naszym.
1:17 - Zgrzeszyliśmy bowiem przeciwko Panu naszemu;
1:18 - bo nie byliśmy Mu posłuszni. Nie słuchaliśmy głosu naszego Pana i Boga i nie wypełnialiśmy nakazów, które Pan nam dawał.
1:19 - Od dnia, w którym Pan wyprowadził naszych ojców z Egiptu, aż do dnia dzisiejszego byliśmy nieposłuszni Panu i Bogu naszemu. Wkrótce przestaliśmy w ogóle słuchać głosu Jego.
1:20 - Spadły za to na nas nieszczęścia i przekleństwo, którym zagroził nam Pan przez sługę swego, Mojżesza, kiedy nas wyprowadzał z ziemi egipskiej, żeby nam dać w posiadanie krainę mlekiem i miodem płynącą, jak to jest do dnia dzisiejszego.
1:21 - Nie słuchaliśmy głosu ani naszego Pana i Boga, ani wszystkich nawoływań proroków, którzy byli posyłani do nas.
1:22 - Każdy z nas szedł za upodobaniami swego przewrotnego serca. Służyliśmy obcym bogom i czyniliśmy to, co nie podobało się naszemu Bogu.