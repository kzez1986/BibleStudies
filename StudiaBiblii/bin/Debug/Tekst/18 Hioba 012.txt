12:1 - A Hiob tak na to odpowiedział:
12:2 - Naprawdę, szczególni z was ludzie, razem z wami mądrość zejdzie z tego świata.
12:3 - Ja rozum też mam jak wy i nie jestem gorszy w porównaniu z wami. Kto zresztą nie zna takich rzeczy?
12:4 - Pośmiewiskiem stałem się dla przyjaciół, ja, który proszę, by Bóg mnie wysłuchał, drwi się ze mnie, prawego i sprawiedliwego.
12:5 - „Niech giną nieszczęśliwi” - tak myśli, kto bezpiecznie żyje, kto mocno stoi, gdy inny się chwieje na nogach.
12:6 - Spokojnie stoją namioty złoczyńców, dziwnie pewni siebie są ci, co gniew w Bogu budzą i jakby trzymają Go we własnych rękach.
12:7 - Zapytaj choćby zwierząt, one cię pouczą, tego samego się dowiesz od powietrznych ptaków.
12:8 - Przemów do ziemi, a dowiesz się od niej, to samo opowiedzą ci morskie ryby.
12:9 - Komu bowiem nie wiadomo, że ręka Pana wszystko uczyniła?
12:10 - W Jego rękach jest dusza wszystkiego, co żyje, i duch ożywiający każde ludzkie ciało.
12:11 - Czyż ucho nie zwykło badać ludzkiej mowy, a podniebienie nie odróżnia pokarmów?
12:12 - Czy tylko starcy cieszą się mądrością, a roztropnością ci w podeszłym wieku?
12:13 - Tylko u Niego i mądrość, i moc, On tylko mądrze radzi i rozsądza słusznie.
12:14 - Tego, co On zburzy, nikt nie odbuduje i nikt nie otworzy tego, co On pozamyka.
12:15 - Gdy powstrzyma wody, susza niszczy wszystko, gdy puszcza je swobodnie, potop kraj zalewa.
12:16 - U Niego jest moc i mądrość, ma władzę nad tymi, co błądzą, ale i nad tymi, co w błąd wprowadzają.
12:17 - Urzędowych radców publicznie ośmiesza, sędziów pozbawia rozumu.
12:18 - Rozwiązuje to, co związali królowie, ich samych opasuje sznurem na biodrach.
12:19 - Kapłanom każe chodzić boso, do upadku prowadzi największych mocarzy.
12:20 - Urodzonym mówcom odbiera dar słowa, starszych pozbawia rozsądku.
12:21 - Szlachetnie urodzonych okrywa pogardą, pasy zabiera mocarzom.
12:22 - Odsłania to, co w ciemnościach się kryje, mroki zamienia w światłość.
12:23 - Pozwala rosnąć narodom, lecz potem je wytraca, daje im się rozmnożyć, a potem je niszczy.
12:24 - Przywódców ziemi pozbawia rozumu, każe im się błąkać po pustynnych bezdrożach.
12:25 - Chodzą po omacku bez światła, po ciemku, zataczają się jak pijani.