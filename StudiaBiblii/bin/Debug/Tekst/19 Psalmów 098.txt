98:1 - Psalm. Zaśpiewajcie Panu pieśń nową, bo uczynił nam wielkie cuda. Wspomógł nas swoją prawicą i swoim świętym ramieniem.
98:2 - Pan ogłosił swoje zbawienie i ukazał swoje sprawiedliwe dzieła na oczach wszystkich narodów.
98:3 - Wspomniał na swoją dobroć i na wierność wobec Izraela i wszystkie krańce ziemi ujrzały zbawienie naszego Boga.
98:4 - Wychwalajcie Pana, wszystkie krańce ziemi, weselcie się, radujcie i śpiewajcie.
98:5 - Grajcie Panu na harfie, na harfie o głośnym brzmieniu!
98:6 - Przy dźwięku trąb i rogów wysławiajcie Pana i Króla.
98:7 - Niech szumi morze i to, co je napełnia, i cała ziemia oraz jej mieszkańcy!
98:8 - Strumyki niech klaszczą w dłonie, a góry niech śpiewają chórem
98:9 - na cześć Pana, gdy przyjdzie, żeby sądzić ziemię. A sądzi On cały świat sprawiedliwie i tak jak należy - wszystkie narody.