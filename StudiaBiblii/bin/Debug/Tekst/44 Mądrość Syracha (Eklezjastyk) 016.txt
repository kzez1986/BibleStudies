16:1 - Nie pragnij licznego potomstwa, gdyby miało być podłe, i nie ciesz się z przewrotnych synów.
16:2 - Nie ciesz się nimi, choćbyś miał ich wielu, ale wszyscy byliby bardzo bezbożni.
16:3 - I nie licz na ich długie życie, nie pokładaj nadziei w ludzkim przeznaczeniu. Lepiej jest bowiem mieć jednego syna niż tysiąc i lepiej jest umrzeć bezdzietnym niż mieć dzieci bezbożne.
16:4 - Jeden człowiek rozsądny zaludnia całe miasto, lecz zagłada spotyka cały ród bezbożnych.
16:5 - Na własne oczy widziałem wiele rzeczy podobnych, a jeszcze więcej słyszałem na własne uszy.
16:6 - Ogień wybucha zawsze na zgromadzeniu bezbożnych, gniewem Pan zapłonął na ród buntowników.
16:7 - I dawnym olbrzymom nie wybaczył ich winy, bo zbuntowali się ufni w swoją wielką siłę.
16:8 - I nie oszczędził miasta, w którym Lot miał mieszkanie, a ich zbrodnie zawsze budziły w Nim odrazę.
16:9 - Nie miał litości nad plemieniem przewrotnym, zostali wszyscy zgładzeni, ponieważ grzeszyli.
16:10 - I tak uczynił sześciuset tysiącom mężów pieszych, których połączyła zatwardziałość serca.
16:11 - I choćby był tylko jeden o tak twardym karku, też byłoby dziwne, gdyby żył bezkarnie, gdy Pan jest miłosierny, ale i gniewu pełen. Jest hojny w przebaczaniu, lecz także gniew swój okazuje.
16:12 - Przeogromny jest tak w miłosierdziu, jak i w zagniewaniu, a ludzi osądza tylko według ich uczynków.
16:13 - Nie pozwala grzesznikowi ujść bezkarnie z łupem i nie okaże się próżna cierpliwość prawego.
16:14 - Nie będzie wyznaczał granic swemu miłosierdziu i odda każdemu według jego czynów.
16:15 - ---
16:16 - ---
16:17 - Nie mów, że zdołasz ukryć się i wzroku Pana unikniesz, i wszyscy tam na górze zapomną o tobie; że w tłumie nikt cię nie rozpozna, bo niczym jesteś w ogromnym wszechświecie.
16:18 - Oto niebo i niebiosa niebios wszystkich, głębokości ziemi i ziemia, wszystko to trzęsie się od Jego wejrzenia.
16:19 - Góry i fundamenty ziemi, gdy popatrzy na nie, drżą całe pełne przerażenia.
16:20 - Lecz człowiek się nie zastanawia nad tym, kogóż obchodzą Jego drogi?
16:21 - Największa burza wydaje się niedostrzegalna i większość dzieł Jego pozostaje w ukryciu.
16:22 - A któż obwieści wszystkie dzieła sprawiedliwości? Któż ich dosięgnie, skoro tak daleko przymierze?
16:23 - Tak myśli człowiek o niewielkim rozumie, a głupiec i bezmyślny marzą wciąż o szaleństwach.
16:24 - Posłuchaj mnie, mój synu, zatroszcz się o mądrość i weź sobie do serca wszystkie moje słowa.
16:25 - Mądrość moją będę ci objawiał powoli, z całą dokładnością przekażę ci mą władzę.
16:26 - Kiedy Bóg stwarzał na początku wszechrzeczy, to gdy tylko zaistniały, każdej dał jej miejsce.
16:27 - Ułożył to, co stworzył, według kolejności, od najwcześniejszych początków po najdalszą przyszłość. Żadne z Jego stworzeń nie cierpiało głodu, nie wiedziało, co znaczy zmęczenie, i nie odstępowało nigdy od wyznaczonych mu zadań.
16:28 - Żadne z nich nie napadało bez powodu na drugie i nigdy nie buntowano się przeciw Jego słowu.
16:29 - W końcu skierował Pan swoje oczy na ziemię i napełnił ją swoimi dobrami.
16:30 - I sprawił, że jej powierzchnia zaroiła się od zwierząt, które kiedyś znowu w ziemię się zmienią.