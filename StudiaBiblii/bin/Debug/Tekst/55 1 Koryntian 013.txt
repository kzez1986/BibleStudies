13:1 - Gdybym mówił językami ludzi i aniołów, a miłości bym nie miał, stałbym się jak miedź brzęcząca albo cymbał brzmiący.
13:2 - Gdybym też miał dar prorokowania i znał wszystkie tajemnice, i posiadał wszelką wiedzę i wiarę taką, iż góry bym przenosił, ale miłości bym nie miał - byłbym niczym.
13:3 - I choćbym rozdał na jałmużnę całą moją majętność, a ciało wystawił na spalenie, lecz miłości bym nie miał, nic mi nie pomoże.
13:4 - Miłość cierpliwa jest, łaskawa jest. Miłość nie zazdrości, nie szuka poklasku, nie unosi się pychą;
13:5 - nie jest bezwstydna, nie szuka swego, nie unosi się gniewem, nie pamięta złego;
13:6 - nie cieszy się z niesprawiedliwości, lecz współweseli się z prawdą.
13:7 - Wszystko znosi, wszystkiemu wierzy, we wszystkim pokłada nadzieję, wszystko przetrzyma.
13:8 - Miłość nigdy nie ustaje, mimo, że proroctwa się skończą, choć zniknie dar języków i choć wiedzy [już] nie stanie.
13:9 - Po części bowiem tylko poznajemy, po części prorokujemy.
13:10 - Gdy zaś przyjdzie to, co jest doskonałe, zniknie to, co jest tylko cząstkowe.
13:11 - Gdy byłem dzieckiem, mówiłem jak dziecko, czułem jak dziecko, myślałem jak dziecko. Kiedy zaś stałem się mężem, wyzbyłem się tego, co dziecinne.
13:12 - Teraz widzimy jakby w zwierciadle, niejasno; lecz wtedy [ujrzymy] twarzą w twarz. Teraz poznaję częściowo, wtedy będę poznawał tak, jak sam zostałem poznany.
13:13 - Tak więc trwają wiara, nadzieja, miłość, te trzy: największa z nich [jednak] jest miłość.