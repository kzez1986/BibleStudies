13:1 - Wyrok na Babilon. Oto widzenie, które miał Izajasz, syn Amosa.
13:2 - Zatknijcie znak na łysej górze, zacznijcie wydawać okrzyki wojenne. Pokazujcie im rękami, żeby przyszli do bram wysoko urodzonych.
13:3 - A Ja wydam rozkazy moim wojownikom, bo gniewem uniesiony wezwałem mych rycerzy, wszystkich moich dumnych zwycięzców.
13:4 - Posłuchajcież tedy hałasu, który od Gór idzie, jakby się zbliżały niezliczone tłumy. Posłuchajcie odgłosów całych królestw, i nawoływania sprzymierzonych narodów. To Pan Zastępów uroczyście przechodzi i ogląda wojsko gotowe do bitwy.
13:5 - Nadchodzą wszyscy z odległej krainy, z okolic, które niebios sięgają, Pan sam i narzędzia Jego gniewu, aby spustoszyć całą ziemię.
13:6 - Krzyczcie głośno, bo oto zbliża się już Dzień Pański, nadchodzi jako zniszczenie od Najwyższego.
13:7 - Dlatego wszystkim opadają ręce, wszyscy ludzie odchodzą od zmysłów,
13:8 - wszystkich ogarnia przerażenie, szał prawdziwy i niezwykłe boleści. Ból ich skręca jak niewiasty rodzące, oni zaś spoglądają jeden na drugiego, a wszyscy mają rozpalone oblicza.
13:9 - Nadchodzi ów nieubłagany Dzień Pana, pełen zapalczywości i okrutnego gniewu. Zamieni On całą ziemię w pustkowie i wszystkich grzeszników wygładzi.
13:10 - Wszystkie gwiazdy na niebie i Orion nie będą już jaśniały swym blaskiem. Słońce będzie zaćmione już przy swoim wschodzie i księżyc przestanie wydawać światło.
13:11 - I ukarzę cały wszechświat za jego przewrotność i bezbożników za ich przewinienia; położę kres pysze rodzaju ludzkiego i bezkarność tyranów ukrócę.
13:12 - Ludzi będzie się spotykać rzadziej niż najszczersze złoto, a zwykłych śmiertelników nie tak jak złoto z Ofir.
13:13 - I dlatego potrząsnę niebiosami, a ziemia ruszy się w posadach od gniewu Pana Zastępów, kiedy w dniu owym mój gniew zapłonie.
13:14 - Jak zbłąkana gazela lub barany, których nikt nigdy nie zgromadza w stado, tak każdy powróci do swego narodu i schroni się do swojej ojczyzny.
13:15 - A wszyscy ci, których jeszcze znaleziono, zostali wygładzeni i kogokolwiek schwytano, musiał zginąć od miecza.
13:16 - Małe dzieci będą zabijane na ich własnych oczach, w ich domach wszystko zostanie złupione, a wszystkie kobiety będą pogwałcone.
13:17 - Posyłam dlatego przeciwko nim Medów, dla których nic nie znaczy srebro i wcale nie pociąga ich złoto.
13:18 - Wszyscy młodzi chłopcy zostaną roztrzaskani, zmiażdżone będą także ich dziewczęta. Nie ulitują się nawet nad noworodkami, nie znajdą w ich oczach miłosierdzia także niemowlęta.
13:19 - Babilon, ta perła dawniej wszystkich królestw, klejnot i duma Chaldejczyka każdego stanie się jak Sodoma i Gomora, kiedy Bóg go ukarze.
13:20 - Nigdy już nie będzie zamieszkały, nie będzie tam ludzi po wszystkie pokolenia. Arabowie nie rozbiją już tam swych namiotów, nie pojawią się tam już więcej pasterze.
13:21 - Będzie się tam gnieździć pustynna zwierzyna a w domach ukryją się sowy. Będzie się tam spotykać strusie i harcujące swobodnie kozły.
13:22 - W zamkach nawoływać się będą hieny, a szakale - w bogatych pałacach. Nadchodzi już jego godzina, nie opóźnią się również dni jego.