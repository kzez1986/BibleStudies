29:1 - Udzielić pożyczki bliźniemu - to okazać mu miłosierdzie, spieszyć mu zawsze z pomocą - to zachowywać przykazania.
29:2 - Umiej pożyczać bliźniemu, kiedy jest w potrzebie, ale także zwróć to, co pożyczyłeś, we właściwym czasie.
29:3 - Dotrzymuj danego słowa i bądź wobec innych prawy, a gdy będziesz w potrzebie, doznasz także wsparcia.
29:4 - Wielu uważa pożyczkę za rzecz znalezioną i w kłopot wprawiają tych, co innych wspierają.
29:5 - Przed otrzymaniem pożyczki całuje się rękę tego, który daje, i mówi z uniżeniem o jego bogactwach, ale wciąż się odkłada termin oddania długu i nie szczędzi się przy tym słów ostrej krytyki, narzekając na złe czasy.
29:6 - A jeśli się już spłaca, to najwyżej połowę, co także winien uznać wierzyciel za szczęście. Jeśli [dłużnik] nie będzie mógł, wierzyciel nie dostanie pieniędzy, co więcej, bez własnej winy będzie miał znów wroga, który się odwdzięczy przekleństwami i wzgardą, a zamiast szacunku będzie żywił nienawiść.
29:7 - Dlatego wielu nie chce pożyczać, bo nie chcą, by ich ograbiano wbrew ich własnej woli.
29:8 - Ale ty bądź miłosierny dla wszystkich biedaków, nie zmuszaj ich, by czekali zbyt długo na wsparcie.
29:9 - Posłuszny przykazaniu, pośpiesz się, wspomóż biednego, a kiedy jest w potrzebie, nie odsyłaj go z pustymi rękami.
29:10 - Poświęć coś z tych pieniędzy dla przyjaciela i brata, niech się nie marnują schowane pod kamieniem.
29:11 - Używaj twoich bogactw tak, jak chce Najwyższy, a przyniosą ci korzyść większą niż najczystsze złoto.
29:12 - Przechowuj twe jałmużny w spichlerzach zamkniętych, a one cię wybawią z wszelkiego nieszczęścia.
29:13 - Lepiej niż tarcza albo ciężka włócznia obronią cię przed wrogami.
29:14 - Sprawiedliwy poręcza za bliźniego, nie miałby wstydu, gdyby go nie wspomógł.
29:15 - Nie zapomnij o tym, co ci dał poręczyciel: swoje życie za ciebie oddał.
29:16 - Grzesznik nie docenia dobroci poręczenia niewdzięcznik zapomina, że tamten go ocalił.
29:17 - Poręczenie unieszczęśliwiło wielu prawych ludzi i udręczyło ich jak fale na morzu.
29:18 - Na wygnanie skazało możnych tego świata, tak że musieli się błąkać wśród obcych narodów.
29:19 - Bezbożnik, który chętnie udziela poręczeń, goniąc za zyskiem, naraża się na zgubę.
29:20 - Pośpiesz bliźniemu z pomocą według swych możliwości, ale uważaj, żebyś sam nie upadł.
29:21 - Rzeczy do życia najkonieczniejsze to woda, chleb i odzienie, a także dom, w którym można mieć schronienie.
29:22 - Lepiej żyć jak ubogi pod dachem z byle czego, niż ucztować, ale w domu człowieka obcego.
29:23 - Bądź rad z tego, co posiadasz, mało czy dużo, i nie chciej, by się z tobą obchodzono jak z obcym.
29:24 - Smutne to życie błąkać się od domu do domu i nie móc otworzyć ust tam, gdzie się człowiek zatrzyma.
29:25 - Czujesz się ciągle obco: pić komuś dasz, to ci nie podziękuje, co więcej, usłyszysz jeszcze przykre słowa:
29:26 - Chodź tu, cudzoziemcze, stół dla nas przygotuj i daj mi, jeśli masz, zaraz coś do jedzenia.
29:27 - Odejdź, cudzoziemcze, godniejszemu ustąp, brat mój do mnie przychodzi, potrzebuję mieszkania.
29:28 - Ciężka to rzecz dla męża prawdziwie mądrego nie mieć prawa przybysza i za wierzyciela uchodzić.