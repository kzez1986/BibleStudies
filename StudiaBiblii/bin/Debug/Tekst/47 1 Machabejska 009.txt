9:1 - Kiedy Demetriusz się dowiedział, że Nikanor poniósł klęskę razem ze swoim wojskiem, ponownie wysłał do Judei Bakchidesa i Alkimosa, przydzielając im oddziały wojskowe, które stacjonowały na południu.
9:2 - Drogą na Gilgal przybyli do Masalot koło Arbeli i tam rozbili namioty. Wkrótce zdobyli miasto i wymordowali mnóstwo ludzi.
9:3 - W pierwszym miesiącu roku sto pięćdziesiątego drugiego założyli obóz pod Jerozolimą,
9:4 - skąd wyruszyli niebawem - z wojskiem liczącym dwadzieścia tysięcy pieszych wojowników i dwa tysiące jeźdźców - do Berei.
9:5 - Tymczasem Juda z trzema tysiącami doborowych wojowników stał obozem pod Elasa.
9:6 - Kiedy Żydzi zobaczyli, jak wielką przewagę mają nad nimi oddziały nieprzyjaciela, bardzo się zlękli. Wielu zaraz uciekło z obozu, tak że w końcu zostało tylko ośmiuset ludzi.
9:7 - Juda, widząc, że tuż przed bitwą rozpada się całe jego wojsko, bardzo się zaniepokoił, gdyż nie było już czasu, żeby ludzi ponownie zgromadzić.
9:8 - Jednakże mimo obaw zawołał do tych, którzy byli przy nim: Chodźmy, ruszajmy na naszych wrogów! Może jednak uda nam się ich pokonać.
9:9 - Lecz ludzie sprzeciwiali się, mówiąc, że jest to całkowicie niemożliwe, że teraz należy raczej ocalić życie, by potem wrócić z braćmi i dopiero wtedy przystąpić do walki, że zbyt mało pozostało wojowników gotowych walczyć.
9:10 - Ale Juda odpowiedział: W żadnym wypadku nie będę stąd uciekał. Jeżeli nadszedł już czas, to idźmy odważnie na śmierć, za naszych braci, a wtedy żaden cień nie padnie na nasze dobre imię.
9:11 - Wojska nieprzyjacielskie wyszły z obozu i stanęły gotowe do walki. Konnica podzieliła się na dwa oddziały, procarze i łucznicy szli przed całym wojskiem, a na samym przedzie szereg najdzielniejszych wojowników.
9:12 - Bakchides znajdował się na lewym skrzydle. Obydwa skrzydła zaczęły zbliżać się do siebie, było już słychać głos trąb wojennych. Wówczas wojownicy Judy również zadęli w trąby.
9:13 - Ziemia zadrżała od wrzawy, jaką uczyniły obydwa wojska, a walka trwała od rana aż do wieczora.
9:14 - W pewnej chwili Juda zauważył, że Bakchides z grupą najdzielniejszych wojowników znajduje się po prawej stronie. Natychmiast zebrał wokół siebie co odważniejszych wojowników
9:15 - i rozgromił doszczętnie całe prawe skrzydło wroga. Resztki ocalałych ścigano aż do gór Azotu.
9:16 - A kiedy wojska znajdujące się na lewym skrzydle zobaczyły, że prawe skrzydło zostało rozbite, zawróciły i uderzyły na tyły wojska Judy.
9:17 - I rozgorzała zaciekła walka, podczas której obydwie strony poniosły ogromne straty.
9:18 - Poległ także Juda, pozostali zaś ratowali się ucieczką.
9:19 - Jonatan i Szymon zabrali swego brata i pochowali go w grobach ich ojców w Modin.
9:20 - Opłakiwał go cały Izrael; odprawiano długie modły żałobne. Żałoba trwała przez wiele dni, przy czym wołano ciągle:
9:21 - Poległ oto bohater, który wybawił Izraela.
9:22 - Pozostałe dzieje Judy, jego wyprawy wojenne, różne wielkie poczynania i niezwykłe czyny zostały już tu wspomniane. Byłoby tego zbyt wiele.
9:23 - Po śmierci Judy znowu podnieśli głowy bezbożnicy we wszystkich częściach Izraela, a na światło dzienne wyszli z ukrycia rozmaici złoczyńcy.
9:24 - Równocześnie nastała klęska bardzo dotkliwego głodu. Z czasem, podobnie jak owi przeniewiercy, cały kraj odstąpił od wierności Bogu.
9:25 - Wybrał tedy Bakchides kilku niegodziwców i uczynił ich panami całego kraju.
9:26 - Ci zaczęli wyszukiwać dawnych zwolenników Judy, przesłuchiwali ich i oddawali w ręce Bakchidesa. A on mścił się na nich poddając ich różnym torturom.
9:27 - Ucisk zapanował w całym Izraelu tak wielki, jakiego nie było od czasu proroka.
9:28 - Wtedy zebrali się wszyscy zwolennicy Judy i powiedzieli do Jonatana:
9:29 - Od czasu śmierci twojego brata Judy nie ma już nikogo, kto by nas poprowadził - jak to kiedyś on czynił - na wojnę przeciwko naszym wrogom, takim jak Bakchides, czy wszystkim innym nieprzyjaciołom naszego narodu.
9:30 - Ciebie zatem wybraliśmy dziś na naszego przywódcę. Tak jak on kiedyś, ty będziesz teraz nami dowodził i prowadził nas na wojnę.
9:31 - Objął tedy Jonatan nad nimi władzę, stając się w ten sposób następcą swego brata Judy.
9:32 - Bakchides, dowiedziawszy się o tym, postanowił go zgładzić.
9:33 - Kiedy wieść o tym dotarła do Jonatana i jego brata Szymona oraz do wszystkich z ich otoczenia, zbiegli na pustynię Tekoa i pozostawali tam w pobliżu Asfar, koło cysterny napełnionej wodą.
9:34 - Bakchides dowiedział się o tym akurat w szabat i natychmiast przeprawił się ze wszystkimi swoimi ludźmi na drugą stronę Jordanu.
9:35 - Wówczas Jonatan wysłał Jana, swego brata, który przewodził ludowi, do zaprzyjaźnionych z nim Nabatejczyków, żeby mogli zostawić u nich na przechowanie swoje dość liczne tabory.
9:36 - Lecz synowie Jambriego wyszli z Medeby, napadli na Jana i uprowadzili go ze wszystkim, co posiadał.
9:37 - Po jakimś czasie powiadomiono i jego brata Szymona, że synowie Jambriego urządzają wielkie gody weselne, na które oblubienica, córka jednego ze znakomitszych możnowładców kananejskich, w otoczeniu wspaniałego orszaku, nadciąga z Nadabat.
9:38 - Przypomnieli sobie wtedy, jak to synowie Jambriego przelali krew ich brata Jana. Wyruszyli więc szybko w drogę i ukryli się w górach.
9:39 - Wkrótce zobaczyli rozbawiony orszak niosący bardzo liczne dary. Naprzeciw temu orszakowi wyszedł oblubieniec, jego przyjaciele i bracia z bębnami, przy dźwięku pieśni, ale też dobrze uzbrojeni.
9:40 - [Ukryci w górach] rzucili się tedy na nich od tyłu i sprawili im prawdziwie krwawą łaźnię. Wielu z uczestników wesela poległo, reszta ukryła się w górach, całe zaś ich mienie zabrali [zwycięzcy] jako łup.
9:41 - I tak oto gody weselne zamieniły się w żałobę, a pieśni weselne - w opłakiwanie zmarłych.
9:42 - W ten sposób pomścili śmierć swego brata. Potem wrócili znów na mokradła przy samym Jordanie.
9:43 - A kiedy Bakchides dowiedział się o tym, przybył - a był to szabat - z wielkim oddziałem wojowników nad brzeg Jordanu.
9:44 - Wtedy Jonatan powiedział do swoich ludzi: Przygotujcie się, musimy walczyć o nasze życie. Jeszcze nigdy nie znajdowaliśmy się w takim wielkim niebezpieczeństwie.
9:45 - Nieprzyjaciele otoczyli nas ze wszystkich stron. Zarówno przed nami, jak i za nami są wody Jordanu, jego zarośla i mokradła. Nie ma którędy się wycofać.
9:46 - Dlatego wzywajcie głośno na pomoc niebiosa, żebyście się mogli wydostać z rąk waszych wrogów.
9:47 - Potem doszło do walki wręcz. Jonatan już się zamierzył, żeby ugodzić Bakchidesa, ale ten uchylił się od ciosu.
9:48 - W końcu Jonatan i jego ludzie wskoczyli do Jordanu i przepłynęli na drugą stronę. Wrogowie zaś nie zdołali już przeprawić się za nimi przez Jordan.
9:49 - Z wojowników Bakchidesa poległo tego dnia około tysiąca ludzi.
9:50 - Wróciwszy do Jerozolimy Bakchides zabrał się do budowy umocnień w następujących miastach Judei: Jerycho, Emmaus, Bet-Choron, Betel, Tamnata, Faraton i Tefon. W każdym z tych miast zbudował wysokie mury i bramy ryglowane specjalnymi belkami.
9:51 - Obsadził je własnymi załogami, które miały osłaniać te miasta przed Izraelitami.
9:52 - W miastach Bet-Sur i Gezer, a także w twierdzy [jerozolimskiej] kazał przeprowadzić umocnienia, osadził w nich wojsko i zgromadził zapasy żywności.
9:53 - Synów zaś tych, którzy cieszyli się szczególnym uznaniem w całym kraju, wziął jako zakładników i przetrzymywał ich w twierdzy w Jerozolimie.
9:54 - W drugim miesiącu roku sto pięćdziesiątego trzeciego rozkazał Alkimos zburzyć mury wewnętrznego dziedzińca świątyni. Polecił rozpocząć od zniszczenia tego, co już odbudowali prorocy.
9:55 - Lecz wtedy właśnie został rażony paraliżem i nie wykonano jego zamierzeń. Nie mógł już nawet otworzyć ust. Był sparaliżowany, nie mógł wypowiedzieć ani jednego słowa. Nawet tym, co posiadał już nie był w stanie rozporządzić.
9:56 - Wkrótce zmarł w wielkich cierpieniach.
9:57 - Po śmierci Alkimosa Bakchides znów wrócił do króla, a w Judei zapanował na dwa lata spokój.
9:58 - Potem wszyscy poplecznicy Alkimosa zebrali się na naradę i powiedzieli: Jonatan i poplecznicy żyją sobie spokojnie we własnych domach i czują się bezpiecznie. Jeżeli sprowadzimy tu teraz Bakchidesa, będzie mógł pochwycić ich wszystkich w ciągu jednej nocy.
9:59 - Poszli więc do niego i omówili z nim całą sprawę.
9:60 - Bakchides ruszył natychmiast w drogę, zabierając ze sobą duży oddział wojska. Potajemnie wysłał list do wszystkich swoich sprzymierzeńców w Judei, żądając, żeby pochwycili Jonatana i jego zwolenników. Nie udało się to jednak, gdyż ich zamiary zostały w porę wykryte.
9:61 - Co więcej, Jonatan wydał rozkaz, żeby pięćdziesięciu spośród mieszkających w kraju, którzy byli odpowiedzialni za ten zbrodniczy plan, pochwycić i zgładzić.
9:62 - Wtedy Jonatan i Szymon oraz ich zwolennicy wycofali się na pustynię, do twierdzy Bet-Basi, gdzie Jonatan kazał odbudować wszystko, co leżało w gruzach i umocnić całą twierdzę.
9:63 - Gdy Bakchides dowiedział się o tym, zebrał wszystkie swoje oddziały, a swoim ludziom w Judei wydał odpowiednie polecenia.
9:64 - Następnie przybył sam w okolice Bet-Basi i tam rozbił namioty. Kazał poustawiać machiny oblężnicze i przez wiele dni oblegał miasto.
9:65 - Wtedy Jonatan zostawił swojego brata Szymona w mieście, a sam z garstką wojowników udał się do okolicznych osiedli.
9:66 - Po drodze pokonał Odomera i jego braci, a także powywracał namioty, w których mieszkali potomkowie Fazirona. Odnosił coraz liczniejsze zwycięstwa i znów wzrastał w siły.
9:67 - Tymczasem Szymon i jego ludzie zrobili wypad z miasta i spalili machiny oblężnicze.
9:68 - Zaatakowali również oddziały Bakchidesa i zadali im dotkliwe straty. Nękali go ze wszystkich stron i doprowadzili do tego, że nie udało mu się osiągnąć jego zamiarów.
9:69 - Bakchides rozgniewał się bardzo na tych bezbożników, którzy mu doradzili, żeby udał się na tę wyprawę. Kazał wielu z nich wymordować, po czym postanowił wrócić do swojego kraju.
9:70 - Gdy tylko dowiedział się o tym Jonatan, wysłał do niego swoich ludzi, proponując zawarcie pokoju i uwolnienie jeńców.
9:71 - Bakchides zgodził się na to i przysiągł Jonatanowi, że nigdy w życiu nie wystąpi już przeciwko niemu.
9:72 - Zwolnił także jeńców, których wziął do niewoli jeszcze przedtem w Judei. Potem ruszył w drogę i wrócił do swego domu. W Judei nie pojawił się już nigdy więcej.
9:73 - A w Izraelu nie chwytano już potem za broń. Jonatan osiadł w Mikmas, skąd jako sędzia rządził całym Izraelem. Wytępił przy tym wszystkich bezbożników, jacy byli w Izraelu.