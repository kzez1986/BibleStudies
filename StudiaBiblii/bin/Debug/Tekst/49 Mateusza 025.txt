25:1 - Wówczas z królestwem niebieskim będzie tak, jak z dziesięcioma pannami, które wziąwszy swe lampy wyszły na spotkanie oblubieńca.
25:2 - Pięć z nich było mądrych, a pięć głupich.
25:3 - Otóż owe głupie, wziąwszy ze sobą lampy, nie zabrały oleju;
25:4 - mądre zaś, biorąc lampy, zabrały również i olej w naczyniach.
25:5 - A gdy oblubieniec się opóźniał, wszystkie ogarnęło znużenie i posnęły.
25:6 - Lecz o północy dał się słyszeć krzyk: Oto oblubieniec! Wychodźcie naprzeciw.
25:7 - Obudziły się tedy wszystkie panny i poczęły opatrywać swoje lampy.
25:8 - I powiedziały panny głupie do mądrych: Dajcie nam oleju, bo gasną nam lampy.
25:9 - Ale te odpowiedziały: Nie, bo może nie starczyć ani dla nas, ani dla was. Idźcie raczej do sprzedających i kupcie sobie.
25:10 - A gdy one odeszły, nadszedł oblubieniec. Wówczas te, które były gotowe, weszły z nim do sali biesiadnej i zamknięto drzwi.
25:11 - Przyszły wreszcie pozostałe panny i zaczęły wołać: Panie, Panie, otwórz nam.
25:12 - Lecz on odpowiedział: Zaprawdę mówię wam, nie znam was.
25:13 - Czuwajcie więc, bo nie znacie ani dnia, ani godziny.
25:14 - [Z królestwem niebieskim jest] tak jak z człowiekiem, który udając się w podróż, wezwał swoich służących i powierzył im całą swoją majętność.
25:15 - Jednemu dał pięć talentów, drugiemu dwa, a trzeciemu jeden - każdemu [zresztą] według jego zdolności - i odjechał. Zaraz też
25:16 - ten, który otrzymał pięć talentów, poszedł, obracał nimi i zarobił pięć innych.
25:17 - Podobnie postąpił ten, który otrzymał dwa talenty, zarabiając dwa inne.
25:18 - Lecz ten, który otrzymał tylko jeden, poszedł, wykopał dół w ziemi i schował tam pieniądze swojego pana.
25:19 - Po dłuższym czasie wrócił pan owych sług i zaczął rozliczać się z nimi.
25:20 - Ten, który otrzymał pięć talentów, przyniósł drugie pięć mówiąc: Panie, dałeś mi pięć talentów. Oto pięć innych, które zarobiłem.
25:21 - Dobrze, sługo prawy i wierny - powiedział jego pan. - Ponieważ byłeś wierny w małym, postawię cię nad wieloma. Wejdź do radości pana twego.
25:22 - A potem przyszedł ten, który otrzymał dwa talenty, i powiedział: Panie, dałeś mi dwa talenty - oto inne dwa, które zarobiłem.
25:23 - A pan jego powiedział: Dobrze, sługo prawy i wierny. Ponieważ byłeś wierny w małym, postawię cię nad wieloma. Wejdź do radości pana twego.
25:24 - Przyszedł wreszcie ten, który otrzymał jeden talent, i powiedział: Panie, wiedziałem, że jesteś człowiekiem surowym, że chcesz żąć tam, gdzie nie posiałeś, i zbierać tam, gdzie nie rozsypałeś.
25:25 - Obawiając się tedy ciebie, poszedłem i zakopałem twój talent w ziemi. A teraz oto masz go!
25:26 - Ale jego pan odpowiedział mu: Sługo zły i leniwy! Wiedziałeś, że chcę żąć tam, gdzie nie posiałem, i zbierać tam, gdzie nie rozsypałem?
25:27 - Powinieneś był tedy powierzyć moje pieniądze bankierom, a ja, po powrocie, otrzymałbym, co moje, razem z należnym zyskiem.
25:28 - Dlatego odbierzcie mu ten talent i oddajcie temu, który ma dziesięć talentów!
25:29 - Każdemu bowiem, kto ma, będzie jeszcze dodane, żeby posiadał nadmiar; temu zaś, kto nie ma, będzie zabrane nawet to, co ma.
25:30 - Tego zaś sługę, który nic nie wart, wyrzućcie na zewnątrz, w ciemności. Tam będzie płacz i zgrzytanie zębów.
25:31 - Kiedy Syn Człowieczy przyjdzie w chwale w otoczeniu wszystkich aniołów swoich, zasiądzie na tronie chwały
25:32 - i wszystkie narody zgromadzą się przed Nim. A On oddzieli jednych ludzi od drugich, tak jak pasterz zwykł oddzielać owce od kozłów.
25:33 - I zbierze owce po prawej stronie, a kozły po lewej.
25:34 - A potem powie Król do tych, co są po prawej stronie: Przyjdźcie, błogosławieni Ojca mego, weźcie w posiadanie królestwo, które dla was było przygotowane od początku świata.
25:35 - Byłem głodny, a daliście Mi jeść; byłem spragniony, a daliście Mi pić; byłem obcy, a przyjęliście Mnie.
25:36 - Byłem nagi, a przyodzialiście Mnie; byłem chory, a nawiedziliście Mnie; byłem więźniem, a przyszliście do Mnie.
25:37 - Wtedy odpowiedzą Mu sprawiedliwi: Panie, kiedyż to widzieliśmy Cię głodnym i nakarmiliśmy Cię, spragnionym i daliśmy Ci pić?
25:38 - Kiedyż widzieliśmy Cię obcym i przyjęliśmy Cię, nagim i przyodzialiśmy Cię,
25:39 - albo chorym i w więzieniu i poszliśmy Cię odwiedzić?
25:40 - A Król odpowie im tak: Zaprawdę powiadam wam, cokolwiek uczyniliście jednemu spośród najmniejszych braci moich, uczyniliście Mnie samemu.
25:41 - A potem powie do tych z lewej strony: Idźcie precz ode Mnie, przeklęci, w ogień wieczny, przygotowany diabłu i aniołom jego.
25:42 - Byłem bowiem głodny, a nie daliście Mi jeść; byłem spragniony, a nie daliście Mi pić.
25:43 - Byłem bez domu, a nie przyjęliście Mnie; byłem nagi, a nie przyodzialiście Mnie; byłem chory i uwięziony, a nie przyszliście do Mnie.
25:44 - A wtedy ci znów zapytają Go: Panie, kiedyż widzieliśmy Cię głodnym albo spragnionym, bezdomnym albo nagim, chorym lub uwięzionym, a nie przyszliśmy Ci z pomocą?
25:45 - A On im odpowie: Zaprawdę mówię wam, czegokolwiek nie uczyniliście jednemu spośród najmniejszych, nie uczyniliście tego i Mnie.
25:46 - I pójdą stamtąd: ci na wieczne potępienie, a sprawiedliwi do życia wiecznego.