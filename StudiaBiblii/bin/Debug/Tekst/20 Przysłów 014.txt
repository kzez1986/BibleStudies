14:1 - Mądrość dom sobie zbudowała, głupota zburzyła go własnymi rękami.
14:2 - Kto kroczy prostą drogą, ten boi się Pana, znieważa Go, kto chodzi ścieżkami krętymi.
14:3 - W ustach niemądrego bicz na jego plecy, a roztropnego chronią jego usta.
14:4 - Gdzie wołów brakuje, tam i w żłobie nic nie ma, a siła bawołów zapewnia plon obfity.
14:5 - Uczciwy świadek nigdy nie kłamie, fałszywy świadek mówi same kłamstwa.
14:6 - Kto nie znosi pouczeń, na próżno szuka wiedzy, a rozumny łatwo zdobywa mądrość.
14:7 - Nie miej nic wspólnego z człowiekiem niemądrym, nie zrozumiesz bowiem nic z tego, co ci powie.
14:8 - Rozsądek pokaże mądremu jego drogę, zaślepienie głupiego sprawia tylko zawód.
14:9 - W namiotach niemądrych mieszka przestępstwo, pełen życzliwości jest dom sprawiedliwych.
14:10 - Tylko serce zna własne udręki, obcy nie bierze udziału w jego radościach.
14:11 - Dom bezbożnika zostanie zburzony, powiększy się dom sprawiedliwego.
14:12 - Niektórym ich droga wydaje się słuszna, w rzeczywistości jest to droga do śmierci.
14:13 - Nawet i śmiejąc się serce może cierpieć, a ostatecznie radość w ból się zmienia.
14:14 - Niewierni otrzymają zapłatę za swe zbrodnie, sprawiedliwi zaś - za swe dobre czyny.
14:15 - Niemądry wierzy we wszystko, mądry na każdy krok zważa.
14:16 - Mądry jest ostrożny i zła unika, a głupi pozwala się podejść i zawsze jest pewny.
14:17 - Uniósłszy się gniewem człowiek czyni głupstwa, a przebiegłego nienawidzą wszyscy.
14:18 - Nierozważni padają ofiarą głupoty, mądrzy odznaczają się wiedzą.
14:19 - Źli muszą przed dobrymi zawsze chylić czoła, a bezbożni - przed drzwiami sprawiedliwego.
14:20 - Ubogi jest znienawidzony nawet przez najbliższych, a bogacz ma wielu przyjaciół.
14:21 - Grzeszy, kto nie szanuje bliźniego, szczęśliwy, kto się nad cierpiącym lituje.
14:22 - Na pewno schodzi na manowce, kto zło planuje, miłość i wierność spotka tych, co dobro zamierzają czynić.
14:23 - Każda praca przynosi określoną korzyść, samą zaś biedę rodzi czcze gadanie.
14:24 - Mądrość jest rozsądnych ozdobą, głupota zaś wieńczy głowy głupców.
14:25 - Uczciwy świadek ratuje życie, fałszywe zeznanie sprowadza zawód.
14:26 - Niezachwianą nadzieją żyją bogobojni, nawet synowie Pana mają gdzie się schronić.
14:27 - Bojaźń Boża jest źródłem życia i sideł śmierci pozwala uniknąć.
14:28 - Lud bardzo liczny - to chwała dla króla, a mało poddanych - to dla władcy klęska.
14:29 - Cierpliwy jest zawsze mądrzejszy, porywczy okazuje głupotę.
14:30 - Serce spokojne całe ciało ożywia, każda zaś namiętność to jak próchnienie kości.
14:31 - Kto uciska ubogich, znieważa ich Stwórcę, czcią zaś Stwórcę otacza, kto wspiera biednego.
14:32 - Bezbożnego gubi przewrotność jego, sprawiedliwy znajduje schronienie w prawości.
14:33 - W sercu roztropnego mądrość przebywa, nie ma zaś jej wcale we wnętrzu głupiego.
14:34 - Sprawiedliwość wysoko wynosi człowieka, grzech zaś jest hańbą narodów.
14:35 - Król względy okazuje słudze roztropnemu, gniewa się zaś na tego, który mu źle czyni.