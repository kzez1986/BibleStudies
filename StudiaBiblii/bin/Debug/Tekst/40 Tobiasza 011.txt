11:1 - Kiedy w drodze powrotnej znaleźli się blisko Kaserin naprzeciw Niniwy, powiedział Rafał [do Tobiasza]:
11:2 - Pamiętasz, w jakim stanie zostawiliśmy twego ojca, kiedy wyruszyliśmy w tę drogę?
11:3 - Chodź, wyprzedzimy twoją żonę i przygotujemy cały dom na jej przyjęcie.
11:4 - I poszli obaj. [Przedtem Rafał polecił zabrać żółć] a za nimi biegł pies.
11:5 - Anna siedziała w tym czasie przy drodze i wypatrywała swojego syna.
11:6 - Gdy zobaczyła, że nadchodzą, zawołała do swego męża: Wraca twój syn oraz ten, który udał się z nim w drogę.
11:7 - A Rafał, zanim jeszcze doszli do ojca, powiedział do Tobiasza: Jestem pewien, że twój ojciec odzyska wzrok.
11:8 - Potrzyj tylko żółcią rybią jego oczy. Zapiecze go to, co prawda, ale gdy przetrze potem oczy, zniknie z nich bielmo i znów będzie mógł widzieć.
11:9 - W tej chwili nadbiegła Anna. Rzuciła się swemu synowi na szyję i zawołała: A jednak jeszcze cię zobaczyłam, mój synu! Teraz mogę już spokojnie umierać. I bardzo się rozpłakała.
11:10 - Także Tobiasz wstał, potknął się, ale zdołał wyjść na dziedziniec. Wybiegł mu wówczas naprzeciw syn.
11:11 - [Trzymając w ręku żółć rybią] dmuchnął w stronę oczu [ojca] i trzymając go w objęciach, powiedział: Ufaj, ojcze! Potem przyłożył lekarstwo do oczu i tam je przytrzymał,
11:12 - a następnie obydwiema rękami usunął bielmo z kątów oczu.
11:13 - Wtedy ojciec rzucił mu się na szyję
11:14 - i płacząc zawołał: Widzę cię, synu mój, światłości oczu moich! A potem dodał: Błogosławiony niech będzie Bóg, błogosławione niech będzie na wieki Jego wielkie imię! Błogosławieni niech będą wszyscy Jego święci aniołowie! Błogosławione niech będzie Jego wielkie imię wśród nas. Błogosławieni niech będą wszyscy aniołowie po wszystkie czasy. Ukarał mnie, lecz znów okazał swoje miłosierdzie, gdyż pozwolił mi oglądać mego syna Tobiasza.
11:15 - Potem [młody] Tobiasz wszedł do domu i pełen radości głośno wielbił Boga. Następnie opowiedział ojcu o swojej bardzo szczęśliwej podróży, o odzyskaniu pieniędzy i o poślubieniu córki Raguela, Sary, która idzie tuż za nimi i jest już niedaleko bram Niniwy.
11:16 - Wyszedł tedy ojciec aż do bram Niniwy na spotkanie swojej synowej. Cieszył się i wielbił Boga. Kiedy mieszkańcy Niniwy zobaczyli go, jak bez trudu porusza się i spieszy ile sił, bez żadnego przewodnika, nie mogli wyjść z podziwu.
11:17 - A Tobiasz oznajmiał wszystkim, że Bóg ulitował się nad nim i wzrok mu przywrócił. Kiedy zaś już spotkał się z Sarą, małżonką swego syna Tobiasza, pobłogosławił ją i tak do niej przemówił: Bądź pozdrowiona, moja córko! Niech będzie błogosławiony Bóg za to, iż sprawił, żeś przybyła do nas, moja córko. Niech będzie błogosławiony twój ojciec i niech będzie błogosławiony mój syn, Tobiasz, i ty, córko moja, bądź błogosławiona. Czuj się dobrze u siebie, życzę ci radości i [Bożego] błogosławieństwa. Wejdź, córko moja!
11:18 - I stał się ten dzień świętem dla wszystkich Żydów mieszkających w Niniwie.
11:19 - Przybyli także Achikar i Nadab, krewni Tobiasza, aby przeżywać wspólną z nim radość.