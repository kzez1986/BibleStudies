7:1 - Ale synowie Izraela dopuścili się poważnego wykroczenia przeciwko klątwie. Oto Akan, syn Karmiego, syna Zabdiego, syna Zeracha z pokolenia Judy, przywłaszczył sobie coś z rzeczy objętych klątwą. Zapłonął tedy Jahwe gniewem na synów Izraela.
7:2 - Z Jerycha wysłał Jozue swoich ludzi do Aj, leżącego w pobliżu Bet-Awen, na wschód od Betel, i powiedział im tak: Idźcie i zbadajcie ten kraj. Poszli więc owi mężowie i obejrzeli Aj.
7:3 - Wróciwszy do Jozuego, oznajmili: Niech nie idą tam wszyscy ludzie. Wystarczy, że udadzą się tam dwa lub trzy tysiące ludzi. Będą oni w stanie sami zdobyć Aj. Nie musicie wysyłać wszystkich waszych ludzi do zdobycia tego miasta. Jego mieszkańcy nie są bowiem tak liczni.
7:4 - Wyruszyło więc około trzech tysięcy ludzi, ale musieli uchodzić przed wojownikami Aj.
7:5 - Ludzie z Aj zabili trzydziestu sześciu Izraelitów. Potem ścigali ich od bram miasta aż do Szebarim, nękając ich [szczególnie] na zboczu góry. Trwoga napełniła wtedy serca wszystkich ludzi i ogarnęło ich przerażenie.
7:6 - Jozue rozdarł swoje szaty i rzucił się twarzą na ziemię, pozostając tak przed arką Jahwe aż do wieczora, on sam i wszyscy starsi ludu: wszyscy posypali sobie głowy popiołem.
7:7 - Jozue powiedział: Panie mój, Jahwe! Czemuż to pozwoliłeś temu ludowi przeprawić się przez Jordan? Czyżbyś chciał wydać nas teraz w ręce Amorytów i tak nas wygubić? Czyż nie trzeba nam było pozostać po tamtej stronie Jordanu?
7:8 - Wybacz mi, Panie, ale cóż ja mam teraz powiedzieć, gdy Izraelici ratowali się ucieczką przed swoimi wrogami?
7:9 - Wkrótce dowiedzą się o tym zapewne Kananejczycy, wszyscy mieszkańcy tego kraju. Otoczą nas zewsząd i zetrą z powierzchni ziemi. Cóż wtedy uczynisz dla Twego wielkiego imienia?
7:10 - Na to rzekł Jahwe do Jozuego: Podnieś się! Czemuż to upadłeś tak na oblicze?
7:11 - Zgrzeszyli Izraelici, ośmielając się złamać przymierze, którego mieli, według mojego nakazu, przestrzegać. Odważyli się przywłaszczyć sobie rzeczy objęte klątwą, dopuścili się grabieży i kłamstw i ukryli zagrabione rzeczy wśród własnych.
7:12 - Dlatego synowie Izraela nie mogli się oprzeć swym wrogom. Musieli ratować się ucieczką przed wrogami, ponieważ ich także objęła klątwa. Odtąd nie będę już z wami, jeśli nie uwolnicie się od klątwy.
7:13 - Powstań, oczyść swój lud i powiedz mu: Oczyśćcie się na jutro, bo tak oto mówi Jahwe, Bóg Izraela: Klątwa wisi nad tobą, o Izraelu. Nie będziecie w stanie oprzeć się waszym wrogom, dopóki nie usuniecie klątwy spośród was.
7:14 - Dlatego ustawcie się jutro pokoleniami, a pokolenie wskazane przez Jahwe losem niech stanie według rodów, a ród wskazany przez Jahwe losem niech się przybliża według poszczególnych rodzin, a rodzina wskazana przez Jahwe losem - według jej poszczególnych członków.
7:15 - Ten, u którego znajdą się rzeczy obłożone klątwą, będzie musiał zginąć w ogniu, on sam i cały jego dobytek, bo złamał przymierze Jahwe i dopuścił się czynu przynoszącego ujmę Izraelowi.
7:16 - Nazajutrz wstał Jozue wczesnym rankiem i kazał podchodzić do siebie Izraelitom według poszczególnych pokoleń. Los padł na pokolenie Judy.
7:17 - Następnie kazał podchodzić poszczególnym rodom Judy. Tym razem los padł na ród Zeracha. Potem zbliżały się poszczególne rodziny rodu Zeracha i los padł na rodzinę Zabdiego.
7:18 - Wreszcie zaczęli podchodzić poszczególni członkowie rodziny Zabdiego. Los padł na Akana, syna Karmiego, syna Zabdiego, syna Zeracha z pokolenia Judy.
7:19 - Powiedział tedy Jozue do Akana: Synu mój, proszę cię, oddaj chwałę Jahwe, Bogu Izraela, i oddaj Mu cześć, mnie zaś wyznaj, coś uczynił, niczego nie ukrywając.
7:20 - Na to rzekł Akan do Jozuego: To prawda, zgrzeszyłem przeciwko Jahwe, Bogu Izraela. Oto, czego się dopuściłem:
7:21 - Zobaczyłem pośród łupów piękny płaszcz z Szinearu, dwieście sykli srebra i pręt złoty wagi pięćdziesięciu sykli. Bardzo chciałem posiąść te rzeczy i zabrałem je. Zakopałem je w ziemi pośrodku mojego namiotu. Srebro znajduje się na samym spodzie.
7:22 - Wysłał tedy Jozue ludzi, którzy pobiegli do namiotu i znaleźli przedmioty ukryte w namiocie Akana. Na samym dnie było srebro.
7:23 - Zabrawszy te przedmioty z namiotu, przynieśli je Jozuemu i wszystkim synom Izraela i położyli przed Jahwe.
7:24 - Jozue, mając obok siebie wszystkich Izraelitów, wziął Akana, syna Zeracha, srebro, płaszcz, złoty pręt, synów i córki Akana, jego woły, osły, owce, namiot i cały jego dobytek. Wszystko to sprowadzili w dolinę Akor,
7:25 - gdzie Jozue powiedział: Po cóż ściągnąłeś na nas takie nieszczęście! Oto dziś Jahwe ześle nieszczęście na ciebie. I ukamieniowali go synowie Izraela. [Wszystkich z jego rodziny] spalili, przedtem ich ukamieniowawszy.
7:26 - I ułożono koło Akor wielki stos kamieni, który znajduje się tam po dzień dzisiejszy. I pohamował Jahwe nieco gwałtowność swego gniewu. Na pamiątkę tego wydarzenia miejsce owo nazywa się po dzień dzisiejszy doliną Akor.