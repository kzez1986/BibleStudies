7:1 - Za czasów Achaza, syna Jotama, syna Ozjasza, króla judzkiego, Resin, król Aramu - razem z Pekachem, synem Remaliasza, królem izraelskim wyruszył na Jerozolimę. Zaczął ją oblegać, lecz nie mógł jej zdobyć.
7:2 - Kiedy wiadomość o tym, że Aramejczycy stanęli obozem w Efraimie dotarła do pałacu Dawida, wówczas zadrżało serce króla i serce całego ludu, tak jak drżą drzewa w lesie od wichru.
7:3 - Wtedy powiedział Pan do Izajasza: Udaj się do Achaza, razem z twoim synem Szear-Jaszubem, na drugi koniec kanału Sadzawki Górnej na drogę wiodącą [przez] Pole Farbiarza.
7:4 - Powiesz [Achazowi] tak: Uważaj, nie bój się, nie lękaj się niczego! niech się nie trwoży twoje serce z powodu tych dwu niedopałków dymiącej głowni; [niech cię nie przeraża] wściekłość Resina Aramejczyka i syna Remaliasza.
7:5 - To prawda, że Aramejczycy, Efraim oraz syn Remaliasza powzięli przeciwko tobie złe zamiary, mówiąc:
7:6 - Ruszajmy na mieszkańców Judy; przerazimy ich najpierw a potem zdobędziemy ich kraj i syna Tabeela ogłosimy ich królem.
7:7 - Lecz Pan Bóg powiedział tak: Nigdy do tego nie dojdzie, nigdy to się nie stanie.
7:8 - (a,b) Stolicą Aramejczyków jest Damaszek, głową zaś Damaszku - Resin. Ale jeszcze tylko sześćdziesiąt pięć lat i nie będzie śladu po Efraimie.
7:9 - (a,b) Stolicą Efraima jest Samaria, a głową Samarii syn Remaliasza. Jeżeli w to nie uwierzycie, wy również nie ostoicie się.
7:10 - I znów zwrócił się Pan do Achaza i powiedział:
7:11 - Poproś więc Pana Boga twojego o jakiś znak dla ciebie pochodzący z głębokości ziemi albo z wysokości nieba.
7:12 - Odpowiedział na to Achaz: Nie poproszę, bo nie chcę kusić Pana.
7:13 - Wtedy rzekł do niego [Izajasz]: Posłuchajże tedy, domu Dawida: Czy nie wystarcza wam to, że udręczyliście ludzi? Czy chcecie niepokoić także i mojego Boga?
7:14 - Pan sam ześle wam swój znak. Oto Panna jest już brzemienna i porodzi wam Syna i nada mu imię Emmanuel.
7:15 - Będzie się on odżywiał masłem i miodem dopóki nie zacznie odrzucać zła a wybierać dobro.
7:16 - Jak długo Dziecko nie zacznie odrzucać zła a wybierać dobra, tak długo będzie pustoszona cała kraina, której dwu królów tak bardzo się lękasz.
7:17 - Na ciebie zaś oraz na cały twój naród, a także na dom twego ojca Pan ześle takie dni, jakich jeszcze nie było od czasu oddzielenia się Efraima od Judy.
7:18 - Za dni owych przywieje Pan komary z egipskich odnóg Nilu i pszczoły z krainy Assur.
7:19 - Nadlecą one i wszystkie razem usiądą i pokryją urwiste brzegi potoków a także skalne rozpadliny, cierniste krzaki i wszystkie pastwiska.
7:20 - W dniu owym Pan, brzytwą wypożyczoną za Rzeką, ogoli króla Asyrii, całą jego głowę oraz wszystkie włosy na ciele, a poza tym pozbawi go także brody.
7:21 - Za dni owych każdy będzie hodował sobie jedną krowę i dwie owce.
7:22 - Dzięki obfitości mleka od nich posiadanego, żywić się będą masłem. Tak masłem i miodem żywić się będą wszyscy, którzy ocaleją w całym kraju.
7:23 - Za dni owych winnice liczące tysiąc szczepów i warte co najmniej tysiąc syklów srebra staną się pastwą głogu i cierni.
7:24 - Będzie się je przemierzać z bronią i ze strzałami łuku bo cały kraj pokryją ciernie i chwasty.
7:25 - W góry, uprawiane mozolnie motyką nikt już się więcej nie uda, bojąc się cierni i chwastów. Zapuszczać się tam będą tylko woły i deptać je będą barany.