24:1 - Dlaczego Wszechmocny nie wyznacza nam czasu? Czemu dni swoich nie znają Jego słudzy?
24:2 - A bezbożni przesuwają granice i zabrane trzody wiodą na pastwiska.
24:3 - Sierotom uprowadzają [ostatniego] osła, wdowie w zastaw zabierają wołu.
24:4 - Usuwają z drogi ubogich, chowają się przed nimi ci, których gnębią w tym kraju.
24:5 - Jak dzikie osły na pustynię, tak oni ciągną do swej pracy, szukają na stepach jedzenia, chodzą za chlebem dla swych dzieci.
24:6 - Na żniwa wychodzą nocami, trudzą się w winnicach bogaczy.
24:7 - Noce spędzają nago, bez żadnego odzienia, nic ich nie chroni przed zimnem.
24:8 - Gdy są w górach, przemoczeni deszczem, wciskają się bezradnie w skalne szczeliny.
24:9 - Sieroty od piersi zabierają matkom, w zastaw biorą niemowlę biedaka.
24:10 - W drogę muszą wyruszać bez odzienia, głodni dźwigają bardzo ciężkie snopy.
24:11 - Wyciskają oliwki pośród murów, spragnieni, choć ugniatają jagody winne.
24:12 - Z miast dochodzą jęki konających, ranni, a jeszcze żyjący o ratunek proszą, ale Bóg na to wszystko nie zważa.
24:13 - Buntują się przeciw światłu i nie chcą uznać Jego drogi, nie trzymają się Jego ścieżek.
24:14 - Gdy nie ma światła, pojawia się morderca. Zabija cierpiących głód i niedostatek i porusza się nocą niby złodziej.
24:15 - Na zmrok czeka też cudzołożnik i mówi: Nie może mnie dojrzeć żadne ludzkie oko. Niech ciemność będzie mej twarzy osłoną.
24:16 - Nocami wchodzą do domów, a przez dzień cały zostają w ukryciu, bo nie znoszą dziennego światła.
24:17 - Każdy poranek - to dla nich ciemność, a oni przywykli do jej grozy.
24:18 - Szybko pochłania go woda, przeklęta jego cząstka na ziemi, ku winnicom nie kieruje swych kroków.
24:19 - Śniegi topnieją od suszy i ciepła, szeol zaś unicestwia grzeszników.
24:20 - Zapomni o takich łono matki, rozsmakuje się w nich robactwo. Nikt już o nich nie pomyśli, wytnie się nieprawość jak drzewo.
24:21 - Czynili zło bezpłodnym, bezdzietnym i wdowie dobra nie wyświadczyli.
24:22 - Bóg swoją mocą obala mocarzy, a gdy się podnoszą, znów pozbawia ich życia.
24:23 - Gdy daje im jakieś oparcie, zaczynają Mu ufać, a On nie spuszcza z oczu ich drogi.
24:24 - Pysznili się krótko, a potem zniknęli, zostali złamani, wyrwani jak malwa, ścięci jak dojrzewające kłosy.
24:25 - Czyż nie jest tak? Kto powie, że kłamie? Kto każe zamilknąć mojej mowie?