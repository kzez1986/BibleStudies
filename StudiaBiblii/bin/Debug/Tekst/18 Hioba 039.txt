39:1 - Czy wiesz, jak rodzą kozice lub jak na świat przychodzą gazele?
39:2 - Czy umiesz policzyć ich brzemienności miesiące? Czy dzień porodu potrafisz przewidzieć?
39:3 - Kładą się na ziemię, by rodzić, i w szczerym polu zostawiają swe małe.
39:4 - A im sił przybywa i rosną swobodnie, odchodzą [od matek], aby już nie wrócić.
39:5 - Kto wypuścił na wolność osła dzikiego, kto zwolni z powrozów to nieoswojone zwierzę?
39:6 - To Ja dałem mu stepy na mieszkanie, a za legowiska - słoną ziemię.
39:7 - [Osioł] nic sobie nie robi z miejskiego zgiełku, nie słyszy krzyku poganiaczy.
39:8 - Pożywienia szuka na górskich pastwiskach, pociąga go wszystko, co zielone.
39:9 - Czy zechce ci służyć dziki bawół, czy pozostanie na noc przy żłobie?
39:10 - Czy utrzymasz go na uwięzi przy pługu? Czy idąc za tobą będzie znaczyć bruzdy?
39:11 - Czy sile jego zaufasz? Czy zdasz się na niego z całą twoją pracą?
39:12 - Czy wierzysz, że znowu przyjdzie i zniesie ci na klepisko zboże?
39:13 - Struś wprawdzie szybko uderza skrzydłami, ale czy jest jak bocian lub sokół?
39:14 - O nie! Na ziemię rzuca swe jaja, żeby zagrzały się w piasku,
39:15 - i nie dba o to, że je ktoś rozdepcze lub zniszczy jakieś dzikie zwierzę.
39:16 - Jest dla swych małych twardy jak dla obcych i nie obawia się bezowocności swych trudów.
39:17 - Bóg o nim zapomniał, gdy mądrość rozdzielał, i nie dał mu żadnego udziału w rozsądku.
39:18 - Lecz gdy się wzbije nagle przed siebie, drwi sobie z jeźdźca na koniu.
39:19 - Czy ty dałeś rumakom ich siłę? Czy ty grzywami przybrałeś ich szyje?
39:20 - Czy ty sprawiłeś, że jak szarańcza skaczą i że ich parskanie napełnia grozą?
39:21 - Z radością po równinie cwałują, z impetem rzucają się do walki.
39:22 - Niczego się nie boją i nie znają lęku, nie cofają się nigdy przed mieczem,
39:23 - gdy kołczan nad nim zabrzęczy, a włócznia lub miecz błysną spiżem.
39:24 - Gdy biegną, drży ziemia i kurz się wznosi, gdy róg zabrzmi, nie mogą ustać spokojnie.
39:25 - Na głos rogu rżeniem odpowiadają, z dala już nozdrzami wyczuwają wojnę, rozkazy dowódców i odgłosy walki.
39:26 - Czy to ty sprawiasz, że sokół wzlatuje, skrzydła rozwija i na południe śpieszy?
39:27 - Czy orzeł dla ciebie wzbija się pod niebo i tak wysoko buduje swe gniazda?
39:28 - Siedzi na skale i tak noce spędza, w skalnych rozpadlinach, na ścieżkach z kamienia.
39:29 - Stamtąd łupów sobie wypatruje, które wzrok jego dostrzega z daleka.
39:30 - Już Jego małe zawsze krwi spragnione i wszędzie są tam, gdzie jest padlina.