11:1 - Mądrość wywyższa biedaka i pozwala mu zasiąść między książętami.
11:2 - Nie wychwalaj człowieka przez wzgląd na jego postać, nie pogardzaj tym, który jest odpychający z wyglądu.
11:3 - Wśród stworzeń latających pszczoła jest najmniejsza, ale to, co wytwarza, jest pierwszej jakości.
11:4 - Nie bądź dumny z ubrania, które masz na sobie, i nie wynoś się nad innych, kiedy cię czcić zaczną. Jakże bowiem wspaniałe są dzieła Pana, ale wszystkie zakryte przed oczyma ludzi.
11:5 - Wielu kiedyś uciskanych na tron potem wstąpiło, wielu za nic uważanych nosiło korony.
11:6 - Niejeden wysoko stojący został pogrążony a wielkich tego świata wydawano nic nie znaczącym.
11:7 - Nie potępiaj nikogo, póki go nie poznasz, najpierw się zastanów, a potem krytykuj.
11:8 - Nie odpowiadaj, póki nie wysłuchasz do końca, nie przerywaj nikomu, kiedy jeszcze mówi.
11:9 - Nie zapalaj się do sprawy, która cię nie dotyczy, i nie miej nic wspólnego ze sporami grzeszników.
11:10 - Synu mój, spraw zbyt wielu nie bierz na swe barki, bo gdy się w nie uwikłasz, możesz ponieść szkodę. I nawet śpiesząc się bardzo, nie dobrniesz do końca, i nawet uciekając od nich, ich się nie pozbędziesz.
11:11 - Są tacy, co wciąż się trudzą i męczą, i śpieszą, a tylko po to, żeby zostać w tyle.
11:12 - Jest wielu słabych wymagających wsparcia, ubodzy są w dobra doczesne i pełni różnych słabości. A Pan patrzy na nich z całą łaskawością i strząsa z nich nieustannie pył ich poniżenia.
11:13 - I pozwala im podnieść umęczoną głowę, tak iż wielu wprawia to w zdziwienie.
11:14 - Zarówno dobro, jak zło, zarówno śmierć jak życie, a wreszcie ubóstwo i bogactwo - wszystko to pochodzi od Pana.
11:15 - Mądrość, rozsądek i poznanie prawa od Pana pochodzą, od Niego są również sprawiedliwość i miłość.
11:16 - A błędy i ciemność są dla bezbożnych, kto się złem przechwala, pozostanie z nim do starości.
11:17 - Pan jest wierny w swych darach względem bogobojnych i zawsze będzie z nimi w swojej życzliwości.
11:18 - Są ludzie, którzy się bogacą przez pracę i chciwość, i oto, jaka spotyka ich za to zapłata:
11:19 - akurat w dniu, kiedy powiedzą, że wreszcie odpoczną, wreszcie używać będą dóbr, które posiadają, nie wiedzą, jak to długo potrwa; wszystko pozostawią innym, a sami muszą umrzeć.
11:20 - Trwaj przy swoich zajęciach, z radością się im oddawaj, i niech ci lata upływają na uczciwej pracy.
11:21 - Nie podziwiaj nigdy poczynań grzesznika! Panu zaufaj, oddawaj się swojej własnej pracy! Dla Pana bowiem to rzecz bardzo łatwa w jednej chwili z biednego uczynić bogacza.
11:22 - Dla pobożnego jest zapłatą błogosławieństwo od Pana, w jednej chwili Bóg zlewa obfitość swego błogosławieństwa.
11:23 - Nie mów, że nic ci nie potrzeba, że nic już nie musisz posiadać.
11:24 - Nie mów też, że posiadasz pod dostatkiem wszystkiego i że już nic złego nie może cię spotkać.
11:25 - Za dni dobrobytu nie pamięta się o nędzy, a gdy nędza przyjdzie, zapomina się o szczęściu.
11:26 - Nic trudnego dla Pana, gdy nadejdzie dzień śmierci, oddać każdemu dokładnie według jego czynów.
11:27 - Godzina próby wystarcza, by o szczęściu zapomnieć, a w chwili ostatniej ujawnią się wszystkie dzieła ludzkie.
11:28 - Przed śmiercią nie wychwalaj niczyjego szczęścia, bo ono się objawia dopiero w chwili śmierci.
11:29 - Nie każdego wprowadzaj do własnego domu, jest bowiem wielu podstępnych [i niebezpiecznych] oszustów.
11:30 - Jak kuropatwa złapana do klatki, tak samo czuje się serce pyszałka: jak szpieg wypatruje tylko twojej zguby.
11:31 - Oszczerca zamieni każde dobro w przewrotność i na tym, co najlepsze, umie znaleźć skazę.
11:32 - Jedna iskra powoduje bardzo wielki pożar, człowiek niegodziwy czyha na rozlew krwi.
11:33 - Strzeż się niegodziwca, bo jakieś zło knuje, uważaj, by cię nie okrył hańbą nie do starcia.
11:34 - Przyjmij cudzoziemca, a nabawisz się kłopotów, i oddali cię w końcu od twych domowników.