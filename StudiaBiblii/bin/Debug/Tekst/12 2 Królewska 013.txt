13:1 - W roku dwudziestym trzecim panowania Joasza, syna Ochozjasza, króla judzkiego, na tron izraelski w Samarii wstąpił Joachaz, syn Jehu, i sprawował władzę przez lat siedemnaście.
13:2 - Czynił wszystko to, co złe w oczach Jahwe: naśladował Jeroboama, syna Nebata, we wszystkich jego grzechach, którymi doprowadził do występku cały naród izraelski. Nie schodził Joachaz z tej drogi.
13:3 - I rozgniewał się Jahwe na synów Izraela, i wydał ich na długi czas w ręce Chazaela, króla aramejskiego oraz w ręce Ben-Hadada, syna Chazaela.
13:4 - Błagał więc Joachaz o pomoc Jahwe. I wysłuchał go Jahwe, bo widział cierpienia Izraela, uciskanego przez króla Aramejczyków.
13:5 - I zesłał Jahwe Izraelowi wybawiciela. Wyzwoleni spod przemocy Aramejczyków synowie Izraela znów - jak za dawnych czasów - zamieszkali pod swoimi namiotami.
13:6 - Nie odwracali się jednak od grzechów popełnionych przez dom Jeroboama, który doprowadził do upadku cały Izrael. Chodzili tymi samymi drogami, aszera zaś stała jak dawniej w Samarii.
13:7 - Jahwe bowiem nie pozwalał Joachazowi mieć więcej wojska niż tylko pięćdziesięciu jeźdźców, dziesięć rydwanów i dziesięć tysięcy pieszych wojowników. Wszystkie pozostałe oddziały zniszczył król aramejski, obchodząc się z nimi tak jak z prochem ziemi, rozproszonym ludzkimi stopami.
13:8 - Pozostałe dzieje Joachaza, wszystkie jego dokonania i jego męstwo są opisane w Księdze Kronik Królów Izraelskich.
13:9 - Kiedy Joachaz odszedł do swoich przodków i został pochowany w Samarii, władzę po nim objął jego syn Joasz.
13:10 - W roku trzydziestym siódmym panowania Joasza, króla Judy, królem izraelskim w Samarii został syn Joachaza, Joasz, który sprawował władzę przez szesnaście lat.
13:11 - Czynił to wszystko, co złe w oczach Jahwe, popełniając te same zbrodnie, co kiedyś syn Nebata Jeroboam, który doprowadził do wielu upadków cały Izrael. Tą samą drogą kroczył Joasz.
13:12 - Pozostałe dzieje Joasza, wszystkie jego poczynania i jego męstwo, a zwłaszcza wojny z Amazjaszem, królem judzkim, są opisane w Księdze Kronik Królów Izraelskich.
13:13 - Kiedy Joasz odszedł do swoich przodków, władzę po nim objął Jeroboam. Joasz został pochowany w Samarii obok królów izraelskich.
13:14 - Elizeusz zapadł na ciężką chorobę, wskutek której potem zmarł. Przybył do niego król izraelski Joasz i płacząc nad nim, mówił: Ojcze mój, ojcze mój! Rydwanie Izraela i konnico jego!
13:15 - Elizeusz zaś powiedział do niego: Weź łuk i strzały! Wziął więc łuk i strzały.
13:16 - Rzekł wówczas Elizeusz do króla izraelskiego: Połóż twoją rękę na łuku! Gdy król położył rękę na łuku, Elizeusz położył swoje ręce na rękach króla i powiedział:
13:17 - Otwórz okno, od strony wschodniej! Kiedy on otworzył okno, Elizeusz powiedział: Wypuść jedną strzałę! Gdy król wypuścił strzałę, Elizeusz powiedział: Jest to strzała wybawienia, które przyjdzie od Jahwe, strzała wyzwolenia spod jarzma Aramejczyków. To ty pokonasz Aramajczyków pod Afek, zniszczysz ich zupełnie.
13:18 - Rzekł Elizeusz po chwili: Weź znów strzały! Kiedy on wziął strzały, powiedział Elizeusz do króla izraelskiego: Uderzaj nimi o ziemię! On uderzył trzy razy i na tym poprzestał.
13:19 - Rozgniewał się tedy na niego mąż Boży i powiedział: Trzeba było uderzyć conajmniej pięć albo sześć razy. Wtedy wyniszczyłbyś Aramejczyków całkowicie, a tak pokonasz ich tylko trzy razy.
13:20 - Kiedy już Elizeusz zmarł i pogrzebano go, każdego roku zbrojne oddziały Moabitów zapuszczały się w głąb kraju.
13:21 - Otóż zdarzyło się kiedyś, że ludzie grzebiący zmarłego zobaczyli, jak nadciągała jedna ze zbrojnych band Moabitów. Z pośpiechem wrzucili więc ciało zmarłego do grobu Elizeusza i uciekli. Zmarły, dotknąwszy kości Elizeusza, ożył i stanął o własnych siłach.
13:22 - Chazael, król Aramejczyków, nękał Izraelitów przez całe życie Joachaza.
13:23 - Ale Jahwe litował się nad nimi i miał dla nich wiele zmiłowania. Zwrócił się ku nim ze względu na przymierze, jakie zawarł z Abrahamem, Izaakiem i Jakubem. Nie chciał dopuścić, żeby ich zgładzono i nie odrzucał ich aż po dzień dzisiejszy od swego oblicza.
13:24 - Po śmierci Chazaela, króla Aramejczyków, władzę po nim objął jego syn Ben-Hadad.
13:25 - Joasz, syn Joachaza, odzyskał z rąk Ben-Hadada, syna Chazaela, wszystkie miasta, które Chazael zdobył podczas wojny z jego ojcem Joachazem. Joasz pokonał go trzy razy i odzyskał miasta izraelskie.