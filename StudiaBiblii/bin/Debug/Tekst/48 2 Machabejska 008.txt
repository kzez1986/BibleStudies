8:1 - Tymczasem Juda, zwany także Machabeuszem, przedostał się potajemnie razem ze swoimi ludźmi do różnych wiosek i gromadził wokół siebie swoich krewnych, a także tych, którzy pozostali wierni prawu. Z czasem zebrało się około sześciu tysięcy mężów.
8:2 - Wołali oni o pomoc do Pana prosząc Go, żeby raczył wejrzeć na uciskany przez wszystkich naród, żeby się ulitował nad świątynią, którą zbezcześcili bezbożni,
8:3 - żeby okazał swoje miłosierdzie nad miastem, które niszczeje i już wkrótce zostanie zrównane z ziemią, żeby zechciał wysłuchać krwi, która woła do Niego o pomstę,
8:4 - żeby raczył wejrzeć na to, że wbrew wszelkiemu prawu mordowane są niewinne dzieci i znieważane jest Jego święte Imię, żeby okazał, że nienawidzi zła.
8:5 - Kiedy Machabeusz stanął na czele sporego oddziału wojowników, poganie nie byli w stanie go już powstrzymać, bo gniew Boży przemienił się w litość.
8:6 - Niespodziewanie uderzał na miasta i wsie i puszczał je z dymem, a jeśli udało mu się zająć dogodną pozycję, zmuszał do ucieczki nawet wielkie oddziały wrogów.
8:7 - Napadów dokonywał przeważnie nocą, a sława jego męstwa rozchodziła się szeroko.
8:8 - Kiedy także Filip zauważył, że siła tego męża rośnie z dnia na dzień i że odnosi on coraz znaczniejsze zwycięstwa, napisał do Ptolemeusza, zarządcy Celesyrii i Fenicji, wyraźnie go prosząc, aby zechciał wesprzeć sprawy króla.
8:9 - A ten natychmiast wyznaczył Nikanora, syna Patroklesa, należącego do grona najbliższych przyjaciół króla i kazał mu objąć dowództwo nad wojskiem w liczbie co najmniej dwudziestu tysięcy ludzi pochodzących z różnych krajów i wytracić cały naród żydowski. Dodał mu także do pomocy Gorgiasza, jednego z dowódców najbardziej doświadczonych w sztuce wojennej.
8:10 - A król musiał wypłacić Rzymianom jeszcze dwa tysiące talentów [tytułem odszkodowań wojennych]. Otóż Nikanor postanowił uzyskać tę sumę ze sprzedaży wziętych do niewoli Żydów.
8:11 - Niezwłocznie też powiadomił różne miasta nadmorskie, że będzie w nich można zakupić żydowskich niewolników. Obiecywał dać za jeden talent dziewięćdziesięciu niewolników. Ani przez chwilę nie przeczuwał, jaką karę wypadnie mu już wkrótce ponieść z rąk Wszechmocnego.
8:12 - Kiedy Juda usłyszał o wymarszu Nikanora i ogłosił swoim wojownikom, że Nikanor nadciąga z wojskiem,
8:13 - tchórzliwsi i nie pokładający ufności w sprawiedliwości Boga rozbiegli się i uciekli.
8:14 - Inni natomiast sprzedawali wszystko, co jeszcze posiadali i błagali Pana o ratunek przed bezbożnikiem Nikanorem, który sprzedał ich w niewolę, zanim z nimi stoczył bitwę.
8:15 - Błagali Pana o ratunek - jeżeli już nie ze względu na siebie samych, to przynajmniej na przymierze, które kiedyś zawarł On z ich ojcami oraz ze względu na wzywane nad nimi Jego święte i chwalebne Imię.
8:16 - Wszystkich wojowników zgromadzonych wokół Machabeusza było sześć tysięcy. Machabeusz upominał ich, żeby się nie przerażali samym widokiem wroga ani wielką liczbą pogan, którzy ich niesprawiedliwie napadają, i żeby dzielnie walczyli.
8:17 - Niech pamiętają o tym, że ten wróg zuchwale i wbrew wszelkiemu prawu zbezcześcił święte miejsce, sponiewierał karygodnie całe miasto i usiłował usunąć wszystkie obyczaje odziedziczone po ojcach.
8:18 - Dodał ponadto: Całą ufność pokładają w swojej broni i w pewności siebie, my zaś zaufaliśmy Wszechmogącemu Bogu, który ma moc i naszych napastników, i cały świat unicestwić jednym skinieniem.
8:19 - Potem przypomniał im, ile to razy Bóg wspierał ich ojców. Między innymi mówił o walce przeciwko Sennacherybowi, kiedy to poległo sto osiemdziesiąt pięć tysięcy wojowników nieprzyjacielskich
8:20 - i o bitwie z Galatami w Babilonii, do której przystąpiło zaledwie osiem tysięcy Żydów i cztery tysiące Macedończyków, a gdy przerażeni Macedończycy znaleźli się w trudnej sytuacji, tym ośmiu tysiącom udało się dzięki pomocy Niebios pokonać wojsko liczące sto dwadzieścia tysięcy wojowników, a nawet wziąć obfite łupy.
8:21 - I tak oto dodał im odwagi, że byli gotowi umrzeć w obronie prawa i ojczyzny. Następnie podzielił ich na cztery oddziały.
8:22 - Na czele każdego oddziału postawił jednego ze swoich braci, to jest Szymona, Józefa, Jonatana, przydzielając każdemu z nich tysiąc pięciuset ludzi.
8:23 - Dowódcą podobnego oddziału był także Eleazar. On sam zaś odczytał im pewien fragment z Ksiąg Świętych i zawołał: Z Bożą pomocą!, i stanąwszy przed pierwszym oddziałem ruszył na Nikanora.
8:24 - Ponieważ Wszechmocny pomagał im w walce, położyli trupem więcej niż dziewięć tysięcy wojowników nieprzyjacielskich, większość wojowników Nikanora odniosła rany i okaleczenia, reszta zaś jego wojsk zmuszona była ratować się ucieczką.
8:25 - Przy okazji zagarnęli też jako łup wszystkie pieniądze tych, którzy przybyli, żeby ich zakupić [po przegranej bitwie] jako niewolników. Potem dość daleko ścigali resztki wrogów, ale ostatecznie musieli zaprzestać pościgu z powodu późnej pory.
8:26 - Zbliżał się bowiem dzień szabatu i dlatego nie mogli się zapuścić zbyt daleko.
8:27 - Zabrali wrogom wszystką broń i pościągali z zabitych zbroje. A potem obchodzili uroczyście szabat, goręcej niż zwykle wielbiąc z radością Pana i wychwalając Jego wielkie dzieła. To bowiem dzięki Jego pomocy przeżyli ten dzień w którym On znowu zaczął im okazywać łaskawość.
8:28 - Gdy minął szabat, część łupu podzielili między rannych, wdowy i sieroty, a to, co pozostało, rozdzielili między siebie i swoje dzieci.
8:29 - Potem odprawili wspólne modły błagalne, prosząc miłosiernego Pana, żeby dał się ostatecznie przejednać swoim sługom.
8:30 - Prowadzili walki także z oddziałami Tymoteusza i Bakchidesa. Zabili więcej niż dwadzieścia tysięcy wojowników nieprzyjacielskich i zdobyli kilka warowni położonych wysoko w górach. Obfite łupy rozdzielili sprawiedliwie między siebie, poszkodowanych przez wojnę, a także sieroty, wdowy i ludzi starych.
8:31 - Pobitym zabrali wszelką broń i przechowywali ją starannie w zabezpieczonych miejscach, a resztę łupów przekazywali do Jerozolimy.
8:32 - Zabili także Filarchę, wielkiego bezbożnika, jednego z otoczenia Tymoteusza; ów Filarcha uczynił wiele złego Żydom.
8:33 - Później, kiedy już w swoim rodzinnym mieście uroczyście obchodzili zwycięstwo, spalili tych, którzy podłożyli ogień pod bramy świątyni. Był między nimi także Kallistenes, który schronił się w pewnym domku. I tak otrzymali oni wszyscy sprawiedliwą zapłatę za swoją niegodziwość.
8:34 - Natomiast trzykroć przeklęty Nikanor, ten, który przywiódł ze sobą tysiąc handlarzy mających zakupić Żydów jako niewolników,
8:35 - został mocą Pana poniżony przez tych, których tak bardzo znieważył: musiał pozbyć się swoich bogatych szat i jak zbiegły niewolnik sam jeden przedzierać się przez cały kraj do Antiochii, upadły zupełnie na duchu z powodu utraty wszystkich swoich wojowników.
8:36 - Ten, który przyrzekł Rzymianom, że należny im dług pokryje ze sprzedaży wziętych do niewoli jeńców jerozolimskich, był zmuszony teraz przyznać, że Żydzi mają Kogoś, kto za nich walczy, i dlatego nie można ich pokonać. Przestrzegają bowiem dokładnie praw, które On ustanowił.