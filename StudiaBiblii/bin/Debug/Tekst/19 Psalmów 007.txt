7:1 - Skarga, którą wyśpiewał Panu Dawid z powodu Beniaminity Kusza.
7:2 - O Panie, mój Boże, do Ciebie się uciekam, przybądź mi z pomocą w moich uciskach i ratuj mnie!
7:3 - Oby nie rzucił się ktoś na mnie jak lew i nie pozbawił mnie życia, i nie próbował mnie rozszarpać, gdy będę bezradny.
7:4 - Jeżeli zła się dopuściłem, Panie mój i Boże, jeśli moje ręce nieprawością splamione,
7:5 - jeśli krzywdę wyrządziłem przyjacielowi, jeśli nękałem tego, co mnie uciskał niesłusznie,
7:6 - to niech mnie prześladują i pochwycą wrogowie, niech mnie pozbawią życia, niech moją godność podepczą nogami!
7:7 - O Panie, podnieś się w swoim zagniewaniu, poskrom moich zaciekłych wrogów! Racz obudzić się, o mój Boże. Wezwałeś wszystkich przed sąd, Pan sądzi narody.
7:8 - Niech Cię otoczą rzesze ludzi, a Ty zasiądź przed nimi na wysokim tronie.
7:9 - Mnie zaś, ponieważ jestem prawy, przyznaj rację i bądź dla mnie dobry, bo jestem bez winy!
7:10 - Złości bezbożnych wyznacz kres, dla sprawiedliwych zaś bądź umocnieniem, Boże sprawiedliwy, który przenikasz nerki i serce człowieka.
7:11 - (Pan) Bóg jest moją tarczą, On zbawia ludzi czystego serca.
7:12 - Bóg jest Sędzią sprawiedliwym, jest Bogiem, który co dzień karać może.
7:13 - Gdy grzesznik znów swój miecz ostrzy, gdy łuk napina i do celu mierzy,
7:14 - na siebie samego zgubną broń szykuje, w niego ugodzą rozpalone strzały.
7:15 - Złe są jego zamysły, jest brzemienny utrapieniami i rodzi tylko podstęp.
7:16 - Wykopał dół głęboki, wybrał z niego ziemię, ale w końcu sam wpada w pułapkę, którą zastawił.
7:17 - Jego złość spadnie na jego głowę, a jego niecne czyny przygniotą mu skronie.
7:18 - Będę dziękował Panu, bo jest sprawiedliwy, śpiewem będę chwalił Najwyższego.