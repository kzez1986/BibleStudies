39:1 - Inaczej ten, co bez przerwy pogrążony jest w Bożym Prawie. Bada on mądrość wszystkich starożytnych, a w wolnych chwilach poświęca się proroctwom.
39:2 - Stara się zapamiętać to, co sławni mówili, i pragnie zrozumieć znaczenie przypowieści.
39:3 - Poszukuje ukrytego sensu przysłów, a ich tajemnice bardzo go obchodzą.
39:4 - Będzie świadczył przysługi wielkim tego świata i bywa obecny także między przywódcami, udaje się w podróże do obcych narodów, doświadcza zła i dobra pośród różnych ludzi.
39:5 - Już od wczesnego ranka całym swoim sercem zwraca się ku Panu, swojemu Stwórcy. Ku Najwyższemu wznosi swoją duszę, usta do modlitwy otwiera i przeprasza [Boga] za wszystkie grzechy, których się dopuścił.
39:6 - A jeśli taka będzie wola Najwyższego, to napełni go duchem mądrości swojej. Wtedy on też zacznie mówić mądre słowa i będzie w swej modlitwie wysławiał Pana.
39:7 - Nabędzie z czasem wprawy w poznawaniu i będzie pragnął przenikać tajemnice.
39:8 - Przekaże innym mądrość, którą sam otrzymał i będzie się chlubił Prawem Przymierza Pańskiego.
39:9 - Wielu zacznie mądrość jego podziwiać i po wszystkie czasy zapomniany nie będzie. Pamięć o nim nigdy nie zaniknie, a jego imię żyć będzie przez wieki.
39:10 - Narody mówić będą o jego mądrości, na zgromadzeniach śpiewać mu będą pieśni pochwalne.
39:11 - Długo żyjąc tysiące innych przewyższy chwałą swojego imienia, a gdy będzie umierał, nie opuści go chwała.
39:12 - Jeszcze innymi myślami pragnę się podzielić, bo czuję się z nimi jak księżyc w pełni.
39:13 - Posłuchajcie mnie, moje dobre dzieci, i rozwijajcie się wszystkie, jak róża rosnąca nad brzegami rzeki.
39:14 - Woń miłą wydawajcie jak cenne kadzidło, okryjcie się kwieciem jak lilia i jak ona zapach wydawajcie! Pieśni na cześć Pana śpiewajcie, wysławiajcie Go za wszystkie Jego dzieła.
39:15 - Wysławiajcie Jego imię, chwałę Jemu śpiewajcie, na cytrach śpiewajcie Mu i grajcie i w swoim dziękczynieniu tak do Niego mówcie:
39:16 - O, jak wielkie są wszystkie dzieła Pana i wszystkie Jego rozkazy dokładnie wykonane! Nam nie wypada pytać, co to jest, a po co jest tamto? Wszystko winno być zbadane we właściwym czasie.
39:17 - Na Jego słowo wody się zatrzymały i jak mur stanęły, a kiedy On nakaże, znów się otwierają zbiorniki wody.
39:18 - Na Jego rozkaz wypełniają się wszystkie Jego pragnienia i nikt Mu nie może przeszkodzić, kiedy nam na ratunek śpieszy.
39:19 - Znane Mu są dobrze wszystkie ludzkie czyny i nie sposób się ukryć przed Jego oczyma.
39:20 - Wzrok Jego sięga poprzez wszystkie wieki i nic nie jest niezwykłe dla Jego oczu.
39:21 - Nie wypada więc pytać, co to jest, a po co jest tamto, gdyż wszystko zostało stworzone dla jasnego celu.
39:22 - Jak Jego błogosławieństwo rozpływa się po ziemi i nawilża ją całą jak wody potopu,
39:23 - tak na pogan wyleje potoki swego gniewu, zamieniając wszystkie wody w słoną pustynię.
39:24 - Jak dla sprawiedliwych wszystkie drogi są proste, tak dla bezbożnych pełno na nich przeszkód.
39:25 - Jak dobro jest stworzone od początku dla dobrych, tak zło jest przeznaczone dla przewrotnych.
39:26 - Oto, co człowiekowi potrzebne do życia: woda, ogień, sól i żelazo, ponadto mąka pszenna, mleko i trochę miodu, wreszcie moszcz winny, oliwa i coś do okrycia.
39:27 - Wszystkie te dobra są stworzone dla dobrych, lecz dla przewrotnych mogą się także w zło przemienić.
39:28 - Są wichry stworzone do kar wymierzania, w swoim gniewie On sprawia, że ostro smagają; gdy godzina dopełnienia nadejdzie, puszczają wodze swej sile, łagodząc tym samym gniew Stworzyciela.
39:29 - Ogień, mróz, głód i zaraza - - wszystko to narzędzia kary.
39:30 - Zęby dzikich bestii, skorpiony i węże i miecz mściciela - to wszystko jest ku zagładzie bezbożnych.
39:31 - Wszystko to cieszy się, że wypełnia Jego wolę i zawsze jest gotowe działać, gdy zajdzie potrzeba, a gdy czas wyznaczony nadejdzie, nie sprzeniewierzą się Jego słowu.
39:32 - Dlatego od początku byłem na to przygotowany i zastanowiwszy się jasno napisałem.
39:33 - Wszystkie dzieła Pana są dobre, a On posługuje się nimi, gdy trzeba, w oznaczonym czasie.
39:34 - Nie należy mówić, że to jest od tamtego gorsze, bo wszystko będzie uznane w swoim czasie za dobre.
39:35 - A teraz sercem i pełnym głosem śpiewajcie i wysławiajcie imię Pana.