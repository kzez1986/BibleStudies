107:1 - Dziękujcie Panu, bo dobry, bo wieczne miłosierdzie Jego.
107:2 - Tak winni mówić wszyscy odkupieni przez Pana, wszyscy uwolnieni przez Niego od wrogów.
107:3 - Bo zgromadził ich z rozmaitych krajów, od wschodu aż do zachodu słońca, od samej północy aż do południa.
107:4 - Ci, co błądzili po pustyniach i bezludziach, a nie mogli znaleźć drogi do zamieszkanego miasta,
107:5 - ci, którym dokuczał głód i pragnienie, tak iż prawie ustawało w nich życie,
107:6 - ci, którzy w ucisku wołali do Pana, a On ich wybawił z niewoli
107:7 - i wyprowadził na drogi proste, tak że dotarli do osiedli ludzkich -
107:8 - ci wszyscy niech dziękują Panu za Jego łaskawość i za wszystkie dobrodziejstwa ludziom wyświadczone.
107:9 - Nasycił wszystkich łaknących, spragnionych zaś zaspokoił darami.
107:10 - Ci, co siedzieli w mrokach i ciemności, uwięzieni nędzą i żelazem
107:11 - za to, że sprzeciwiali się Bożemu słowu i nie uszanowali woli Najwyższego,
107:12 - ci, których serca skruszył cierpieniem, którzy padają, a nie ma przy nich nikogo,
107:13 - ci, którzy w ucisku wołali do Pana, a On ich wybawił od strachu,
107:14 - wyprowadził z mroków i ciemności i zerwał z nich wszystkie pęta -
107:15 - ci wszyscy niech dziękują Panu za Jego łaskawość i za wszystkie dobrodziejstwa ludziom wyświadczone.
107:16 - Zburzył bowiem spiżowe bramy, pokruszył rygle z żelaza.
107:17 - Zgięci we dwoje wskutek swych występków, w nędzy pogrążeni z powodu ich grzechów,
107:18 - którym obrzydło już wszelkie jedzenie i byli bliscy bram śmierci,
107:19 - ci, którzy w ucisku wołali do Pana, a On ich wybawił od strachu.
107:20 - Posłał im słowo, żeby ich ocalić i uwolnić od zagłady.
107:21 - Ci wszyscy niech dziękują Panu za Jego łaskawość i za wszystkie dobrodziejstwa ludziom wyświadczone.
107:22 - Niech Mu składają dziękczynne ofiary i niech ogłaszają z radością Jego dzieła.
107:23 - Ci, którzy wyruszali statkami na morze i handel prowadzili na wielkich wodach,
107:24 - ci, którzy mogli tam podziwiać dzieła Pana i Jego wielkie cuda w głębinach morskich,
107:25 - gdzie na rozkaz Boga sztorm wybucha i wzbija wysoko morskie fale,
107:26 - ci, co się wynosili pod niebo i zostali strąceni na dno głębokości, tak że ich dusza ze zgrozy truchlała,
107:27 - ci, co jak pijani chwiali się i zataczali i co ginęli razem ze swoją mądrością,
107:28 - ci, którzy w ucisku wołali do Pana, a On ich wybawił od strachu,
107:29 - przemienił bowiem burzę w łagodny powiew wiatru, tak że fale zupełnie ucichły;
107:30 - ci, którzy się cieszą, że fale ustały i że mogli się dostać do cichego portu -
107:31 - ci wszyscy niech dziękują Panu za Jego łaskawość i za wszystkie dobrodziejstwa ludziom wyświadczone.
107:32 - Niech Go wychwalają na zgromadzeniu ludów, niech Go sławią w gronie starszych.
107:33 - To On zamienił strumienie w suchą pustynię i oazy - w spragnione wody bezludzia,
107:34 - ziemię urodzajną - w słone stepy, dlatego że jej mieszkańcy byli grzesznikami.
107:35 - A wyschłe pustynie zamienił w zbiorniki wody, ziemię spaloną - w zielone oazy,
107:36 - i tam osiedlił głodujących ludzi, którzy założyli zamieszkane osiedla.
107:37 - Uprawiali tam pola, zakładali winnice i plony obfite zbierali.
107:38 - A On im błogosławił, tak iż rozmnożyli się bardzo, i obdarzył ich wielkimi stadami bydła.
107:39 - Ale potem źle im się wiodło i bardzo ich ubyło pod ciężarem cierpień i trosk rozmaitych.
107:40 - On zaś okazał wzgardę wielkim tego świata i sprawił, że błąkali się po pustynnych bezdrożach.
107:41 - Wyprowadził ubogich z nędzy i rozmnożył jak stada owiec ich rodziny.
107:42 - Widząc to prawi bardzo się radują, a wszyscy bezbożni - milkną z podziwu.
107:43 - Kto jest tak mądry, by zrozumiał to wszystko? Kto pojmie bogactwo łaskawości Pana?