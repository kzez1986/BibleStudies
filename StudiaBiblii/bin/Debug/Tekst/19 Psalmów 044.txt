44:1 - Do kierującego chórem. Pieśń. Synów Koracha - ku pouczeniu.
44:2 - O Boże, słyszeliśmy na własne uszy, nasi ojcowie opowiadali nam o tym, czego kiedyś, za ich dni dokonałeś,
44:3 - o tym, jak sam własną ręką wyparłeś stąd inne narody, a ich osadziłeś, jak inne ludy wygubiłeś bez reszty, a ich rozmnożyłeś.
44:4 - Wzięli tę ziemię nie mieczem ani siłą własnego ramienia; pomogła im Twoja prawica i Twoje ramię oraz światłość Twojego oblicza, albowiem serce Twoje znalazło w nich upodobanie.
44:5 - Ty przecież jesteś moim Królem, Boże, daj tylko rozkaz, a Jakub zwycięży.
44:6 - Dzięki Twej pomocy pokonamy nieprzyjaciół, w imię Twoje zetrzemy wszystkich naszych wrogów.
44:7 - Zaprawdę nie na mój własny łuk liczę i wiem, że nie mój miecz mnie ocali.
44:8 - To Ty nas uwolniłeś z rąk naszych oprawców i hańbą okryłeś tych, co nas nienawidzą.
44:9 - Dlatego codziennie chlubimy się Bogiem, imię Twoje na wieki wysławiać będziemy.
44:10 - A Ty nas opuściłeś i okryłeś hańbą i nie wyruszasz już więcej z naszymi wojskami.
44:11 - Sprawiłeś, że uciekamy przed naszymi wrogami, a ci, co nas nienawidzą, zabrali nam wszystko.
44:12 - Wydałeś nas na rzeź jak owce i rozproszyłeś pośród obcych narodów.
44:13 - A Twój własny lud za nic oddałeś, nie spierałeś się o jego cenę.
44:14 - Zezwoliłeś, by wzgardziły nami sąsiednie ludy, by szyderstwo i urągania otaczały nas zewsząd.
44:15 - Inni układają przysłowia o nas, jesteśmy pośmiewiskiem wszystkich narodów.
44:16 - Widzę, jak wciąż mną pogardzają, i cały płonę ze wstydu
44:17 - na widok tych, co bluźnią mi i ubliżają, co są mymi wrogami i pastwią się nade mną.
44:18 - I choć to wszystko na nas spadło, nie zapomnieliśmy o Tobie i nie złamaliśmy Przymierza.
44:19 - Nie przestaliśmy trwać przy Tobie sercem i nie zeszliśmy ani na krok z Twojej drogi,
44:20 - choć rzuciłeś nas bezbronnych pomiędzy szakale i dopuściłeś, że zawisł nad nami cień śmierci.
44:21 - Bo gdybyśmy zapomnieli imienia Boga naszego, a zaczęli wyciągać ręce ku obcym bogom,
44:22 - to czyżby się o tym nie dowiedział Pan Bóg, Ten, który zna tajniki ludzkiego serca?
44:23 - A tak, dla Ciebie co dzień nas mordują, jesteśmy jak owce na zabicie skazane.
44:24 - Ocknij się tedy, o Panie, racz obudzić się ze snu, wstań, już nas nie opuszczaj!
44:25 - Czemu ukrywasz przed nami swe oblicze? Dlaczego nie chcesz wejrzeć na naszą nędzę i ucisk?
44:26 - Dusze nasze poniżone w prochu, nasze łona przywarły do ziemi.
44:27 - Powstań tedy i pomóż nam, i wyzwól nas, jeśli nas jeszcze miłujesz.