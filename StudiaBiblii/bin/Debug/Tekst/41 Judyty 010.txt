10:1 - Kiedy płacząc zakończyła swoją modlitwę do Boga Izraela, kiedy już wszystko wypowiedziała,
10:2 - podniosła się, zawołała swoją służebnicę, weszła do domu, w którym zwykle przebywała w szabat i we wszystkie dni świąteczne.
10:3 - Tam zdjęła z siebie wór pokutny, odłożyła swoje wdowie szaty, wykąpała się i namaściła całe ciało różnymi wonnościami. Potem ułożyła włosy, upięła na głowie zawój, ubrała się w świąteczne szaty, te same, które nosiła jeszcze za życia swego męża, Manassesa.
10:4 - Na nogi włożyła sandały, nogi i ramiona upiększyła bransoletami, palce pierścieniami, uszy kolczykami. Przystroiła się we wszystkie swoje ozdoby, tak że wyglądała rzeczywiście bardzo pięknie i mogła ściągać na siebie spojrzenia wszystkich mężczyzn.
10:5 - Swojej służebnicy kazała wziąć bukłak wina i jedno naczynie oliwy, woreczek pełen mąki jęczmiennej, trochę suszonych fig i białego chleba. Wszystko to starannie poukładała i kazała słudze nieść.
10:6 - Wkrótce znalazły się przy bramie miasta Betulii, gdzie spotkały Ozjasza i starszych miasta, Chabrisa i Charmisa.
10:7 - Widząc ją tak zmienioną, nie mogli się nadziwić jej piękności i powiedzieli:
10:8 - Bóg naszych ojców niech cię uczyni narzędziem swojej łaski i niech pozwoli ci spełnić twoje zamiary dla chwały Izraela i wywyższenia Jerozolimy.
10:9 - Wtedy ona oddała cześć w krótkiej modlitwie Bogu i powiedziała do nich: Wydajcie rozkaz, żeby mi otwarto bramę. Chcę bowiem wyjść i uczynić to, o czym z wami mówiłam. Rozkazali tedy młodym ludziom, żeby otwarli bramę, jak tego zażądała.
10:10 - I otwarto bramę, przez którą Judyta wyszła na zewnątrz razem ze swoją służebnicą. Mężczyźni, którzy pozostali w mieście, patrzyli na nią do chwili, aż zaczęła schodzić z góry ku dolinie, gdzie też znikła im z oczu.
10:11 - Kiedy szła doliną przed siebie, w pewnej chwili natknęła się na pierwsze straże asyryjskie.
10:12 - Zatrzymano ją i zapytano: Do jakiego należysz narodu? Skąd przychodzisz i dokąd idziesz? A ona odpowiedziała: Należę do narodu Hebrajczyków, ale uciekam od nich, bo wiem, że wkrótce będą wydani w wasze ręce.
10:13 - Chciałabym dostać się do naczelnego dowódcy waszych wojsk, Holofernesa, aby mu przedstawić całą prawdę, pragnę mu wskazać drogę, którą powinien pójść, jeśli chce opanować całą górską krainę, nie tracąc przy tym żadnego ze swoich wojowników ani nie narażając nikogo na rany.
10:14 - Wojownicy asyryjscy słuchali jej słów i patrzyli na jej oblicze, którego pięknem byli poruszeni, a potem powiedzieli:
10:15 - Uratowałaś swoje życie, uciekając stamtąd z takim pośpiechem i szukając schronienia u naszego pana. Chodź teraz do jego namiotu! Kilku z nas pójdzie z tobą, by cię mu przedstawić.
10:16 - Nie bój się niczego, kiedy już staniesz przed nim. Powiedz mu wszystko, co masz do powiedzenia. Na pewno okaże ci wiele łaskawości.
10:17 - I wybrali stu wojowników, żeby towarzyszyli Judycie i jej służebnicy. I zaprowadzono je do namiotu Holofernesa.
10:18 - Tymczasem w całym obozie zawrzało. Wieść o przybyciu Judyty obiegła bowiem szybko wszystkie namioty. Zewsząd nadbiegli ludzie, otoczyli ją, kiedy stała przed namiotem Holofernesa, czekając na wprowadzenie jej do środka.
10:19 - Wszyscy podziwiali jej piękność i z uznaniem zaczęli też wypowiadać się o wszystkich Izraelitach. Mówili jedni do drugich: Jak można pogardzać ludem, który ma u siebie tak piękne kobiety? Byłoby rzeczą bardzo nierozsądną zostawić choćby jednego mężczyznę z ich plemienia. Jeżeli oszczędzimy im życie, zwiodą cały świat.
10:20 - W końcu ukazała się straż przyboczna Holofernesa i cały jego orszak. Gdy wszyscy już wyszli z namiotu, wprowadzono do niego Judytę.
10:21 - Holofernes leżał na swoim łożu, osłonięty przezroczystą tkaniną wykonaną z nitek purpurowych i złotych, między którymi znajdowały się szmaragdy oraz inne drogie kamienie.
10:22 - Kiedy mu powiedziano, o wprowadzeniu Judyty, wyszedł do przedsionka namiotu poprzedzany przez ludzi niosących srebrne lampy.
10:23 - Na widok Judyty podziw dla jej urody ogarnął Holofernesa i cały jego orszak. Ona upadła przed nim na twarz i oddała mu pokłon, ale jego słudzy zaraz podnieśli ją z ziemi.