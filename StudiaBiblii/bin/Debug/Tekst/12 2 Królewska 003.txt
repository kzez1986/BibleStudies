3:1 - W osiemnastym roku rządów Jozafata, króla judzkiego, królem izraelskim w Samarii został Joram, syn Achaba. Sprawował władzę przez lat dwanaście.
3:2 - Czynił wszystko, co złe w oczach Jahwe, ale nie aż tak jak jego ojciec i matka; doprowadził on nawet do tego, że usunięto stelę, którą ustawił jego ojciec na cześć Baala.
3:3 - Jednakże naśladował występki syna Nebata, Jeroboama, który cały Izrael doprowadził do grzechów i nie schodził z tej drogi przewrotności.
3:4 - Król Moabu Mesza miał liczne stada i płacił królowi izraelskiemu daninę w postaci stu tysięcy baranów oraz wełny ze stu tysięcy owiec.
3:5 - Po śmierci Achaba król Moabu zbuntował się przeciwko królowi izraelskiemu.
3:6 - Wyszedł tedy z Samarii król Joram i dokonał przeglądu wszystkich sił Izraela.
3:7 - Wyruszywszy w drogę, wysłał swoich ludzi do króla judzkiego, Jozafata, i kazał powiedzieć mu: Król moabicki zbuntował się przeciwko mnie. Czy pójdziesz ze mną na wojnę z Moabem? A Jozafat odpowiedział: Dobrze, pójdę! Chodzi przecież tak o mnie, jak i o ciebie, tak o mój, jak i o twój lud, tak o moje, jak i o twoje konie.
3:8 - I zapytał: Którą drogą ruszamy? A Joram odpowiedział: Drogą na pustynię Edom.
3:9 - Ruszyli zatem: król Izraela, król Judy i król Edomu. Po siedmiu dniach marszu zabrakło wody dla wojska, a także dla wszystkich zwierząt, które szły za wojskiem.
3:10 - Powiedział wtedy król izraelski: Biada nam! Jahwe powołał tych trzech królów, żeby ich wydać w ręce Moabitów!
3:11 - Na to Jozafat rzekł: Czy nie ma tu gdzieś jakiegoś proroka Bożego, żebyśmy mogli zapytać go o radę? Wtedy odezwał się jeden ze sług króla izraelskiego: Jest tu Elizeusz, syn Szafata, który polewał wodą dłonie Eliasza.
3:12 - Powiedział tedy Jozafat: Słowo Jahwe jest z nim. I przyszli do niego: król izraelski, król judzki oraz król Edomu.
3:13 - Zapytał Elizeusz króla izraelskiego: Czego chcesz ode mnie? Idź do proroków twego ojca i do proroków twojej matki! Rzekł mu na to król izraelski: Nie! Widzę bowiem, że Jahwe wezwał tych trzech królów, żeby ich wydać w ręce Moabitów.
3:14 - Powiedział tedy Elizeusz: Na życie Jahwe Zastępów, któremu służę! Gdybym nie miał względu na Jozafata, króla judzkiego, nie zwracałbym żadnej uwagi na ciebie: nawet bym na ciebie nie spojrzał!
3:15 - Przyprowadźcie mi tu zaraz jakiegoś harfiarza. Kiedy harfiarz zaczął grać, ukazała się prawica Jahwe nad Elizeuszem,
3:16 - który powiedział: Oto, co mówi Jahwe: Wykopcie w tej dolinie rów przy rowie.
3:17 - Jahwe mówi bowiem dalej: Nie będziecie czuli ani wichury, ani deszczu, tymczasem ta dolina wypełni się wodą i będziecie pić wy sami, wasze trzody i wszystkie wasze zwierzęta.
3:18 - Ale to jeszcze zbyt mało w oczach Jahwe. On sprawi nadto, że Moabici dostaną się w wasze ręce.
3:19 - Zburzycie wszystkie miasta warowne i co najpiękniejsze osiedla, zniszczycie wszystkie drzewa wydające owoce, zasypiecie wszystkie źródła wód i spustoszycie wszystkie uprawne pola, zarzucając je kamieniami.
3:20 - I rzeczywiście rano, w czasie przeznaczonym na składanie ofiary pokarmowej, drogą od strony Edomu zaczęła płynąć woda, zalewając powoli cały kraj.
3:21 - Tymczasem Moabici, dowiedziawszy się, że królowie zmierzają w ich stronę, żeby ich zaatakować, zwołali wszystkich ludzi zdolnych do noszenia broni i ustawili ich wzdłuż granicy.
3:22 - Wczesnym rankiem, kiedy słońce zaczęło już świecić nad wodą, Moabici zauważyli, że rozlewająca się przed nimi woda jest czerwona jak krew.
3:23 - Zaczęli więc mówić [jedni do drugich]: To przecież krew! Pewnie królowie powybijali się nawzajem! Moabici, ruszajmy po łupy!
3:24 - I udali się w stronę obozu Izraelitów. A wtedy Izraelici powstali i uderzyli na Moabitów, którzy rzucili się do ucieczki, i zapuszczając się coraz dalej w głąb kraju, nękali Moabitów.
3:25 - Burzyli ich miasta, zarzucali kamieniami najżyźniejsze pola, zasypywali wszystkie źródła wody, wycinali drzewa rodzące owoce, tak że na całym obszarze kraju ostał się jedynie Kir-Chareszet. Ci, którzy posługiwali się procami, otoczyli miasto i razili je kamieniami.
3:26 - Kiedy król Moabu zobaczył, że bitwa jest przegrana, wziął ze sobą siedmiuset wojowników, chwycił obnażony miecz i usiłował przedrzeć się do króla Edomu. Zamiar ten jednak się nie powiódł.
3:27 - Wziął tedy swego pierworodnego syna, który miał po nim objąć władzę i złożył go w ofierze całopalenia na murach [miasta]. Wywołało to wielkie oburzenie wśród Izraelitów. Odstąpili więc od [miasta] króla Moabu i wrócili do swego kraju.