14:1 - Na tym zakończył Tobiasz swoje pieśni uwielbienia.
14:2 - Umierając spokojnie Tobiasz miał sto dwanaście lat. Został pochowany bardzo uroczyście w Niniwie. Kiedy stracił wzrok, miał sześćdziesiąt dwa lata. Po uzdrowieniu żył w dobrobycie, wspierał ubogich jałmużną i nie przestawał wielbić Boga i wysławiać Jego wielkość.
14:3 - Tuż przed śmiercią zawołał do siebie swojego syna Tobiasza i udzielił mu takich oto wskazań: Synu mój, zabierz swoje dzieci
14:4 - i uchodź stąd do Medii, bo ja jestem przekonany, że spełni się to wszystko, co Bóg przez proroka Nahuma powiedział o Niniwie. Wypełni się wszystko, sprawdzi się to, co prorocy izraelscy wysłani przez Boga przepowiadali przeciwko Asyrii i Niniwie; nie zostanie pominięte żadne ich słowo. Wszystko się spełni w swoim czasie. O wiele bezpieczniej będzie w Medii niż w Asyrii i Babilonii. Ja wiem, jestem przekonany, że spełni się wszystko, co Bóg przepowiedział; żadne słowo z Jego proroctw nie pozostanie niespełnione. Bracia nasi mieszkający na ziemi izraelskiej wszyscy zostaną spisani i wywiezieni daleko ze swej pięknej ojczyzny. Cały Izrael zamieni się w pustynię. Pustynią będzie także Samaria i Jerozolima. dom Boży będzie spustoszony i przez jakiś czas będzie pozostawał spalony.
14:5 - A potem Bóg znów okaże swoje miłosierdzie i sprowadzi wszystkich na ziemie izraelskie. Zostanie odbudowany Jego dom, ale nie będzie już tak piękny jak pierwszy: trzeba będzie poczekać, aż nadejdzie czas właściwy. A kiedy już wszyscy powrócą z wygnania, odbudują Jerozolimę w całym blasku jej wspaniałości, zostanie też odbudowany [w Jerozolimie] dom Boży, tak jak to zapowiedzieli prorocy izraelscy.
14:6 - I nawrócą się wszystkie narody świata, i będą żyć w bojaźni Bożej i w prawdzie. Wszyscy odwrócą się od bogów fałszywych i od tych, którzy sprowadzili ich kiedyś na bezdroża.
14:7 - I będą wielbić Boga przez wszystkie wieki, żyjąc sprawiedliwie. A wszyscy Izraelici, którzy ocaleją aż do dni tamtych, będą wspominać Boga ze szczerością prawdziwą. Będą się gromadzić w Jerozolimie, żyjąc od tego czasu w pokoju na ziemi Abrahama, która stanie się ich własnością na zawsze. I będą się radować wszyscy, którzy miłują Boga w prawdzie, a ci, którzy dopuszczają się grzechów i nieprawości na zawsze znikną z ziemi.
14:8 - A teraz, dzieci moje, nakazuję wam, żebyście służyli Bogu w prawdzie i czynili zawsze to, co Jemu się podoba. Nakażcie dzieciom waszym, by strzegły sprawiedliwości i jałmużną wspierały ubogich. Niech zawsze pamiętają o Bogu; niech wysławiają nieustannie Jego Imię w prawdzie i ze wszystkich sił swoich.
14:9 - Masz więc, synu mój, opuścić Niniwę. Nie zostawaj tu! Jak tylko pochowasz obok mnie twoją matkę, ruszaj w drogę tego samego dnia, bez względu na to, jaki to będzie dzień. Nie chciej żyć w tym kraju, gdzie panują bezwstyd, podstęp i bezprawie.
14:10 - Przypomnij sobie, synu mój, co uczynił Nadab Achikarowi, swojemu ojcu i żywicielowi. Przecież prawie żywcem o mało co nie zakopał go do ziemi. Ale Bóg wynagrodził mu tę śmiertelną krzywdę: Achikar okrył się blaskiem chwały, a Nadab znalazł się w ciemnościach wiecznych za to, że chciał się targnąć na życie Achikara. Dzięki swym dobrym uczynkom Achikar uniknął śmiertelnej zasadzki, którą przygotował na niego Nadab, a Nadab sam znalazł w niej swą zgubę.
14:11 - Same więc widzicie, moje dzieci, do czego prowadzi rozdawanie jałmużny, a do czego - mianowicie do śmierci - nieprawość życia. Ale już brak mi tchu. Położyli go na posłaniu. I umarł. I został pochowany bardzo uroczyście.
14:12 - Kiedy zmarła także matka Tobiasza, została pochowana obok męża. Wtedy Tobiasz udał się razem z żoną i dziećmi do Medii. Zamieszkał w Ekbatanie u swego teścia Raguela.
14:13 - Swoimi teściami opiekował się Tobiasz troskliwie w ich starości, a gdy zmarli, pochował ich w Ekbatanie, w Medii. I odziedziczył cały majątek po Raguelu, tak jak przedtem po swym ojcu, Tobiaszu.
14:14 - I umarł doznając zewsząd czci, gdy miał sto siedemnaście lat.
14:15 - Jeszcze za jego życia doszło do zburzenia Niniwy i widział mieszkańców tego miasta uprowadzanych jako niewolnicy do Medii na rozkaz Achiacharosa, króla Medii. I wysławiał Boga za to, co uczynił Niniwitom i Asyryjczykom. Cieszył się jeszcze przed śmiercią, że taki los spotkał Niniwę i wielbił Boga nieustannie