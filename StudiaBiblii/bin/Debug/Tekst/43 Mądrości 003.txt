3:1 - Dusze zaś sprawiedliwych są w ręku Boga i nie dosięgnie ich udręczenie.
3:2 - W oczach nierozsądnych uchodzą za umarłych, a ich odejście uznano za poniżenie
3:3 - i rozstanie się z nami za unicestwienie. Lecz one są w pokoju.
3:4 - I chociaż w oczach ludzi cierpią udręki, nadzieja ich pełna jest nieśmiertelności.
3:5 - I tak niewielkie utrapienia zniósłszy, wielką otrzymają zapłatę, gdyż Bóg ich wypróbował i uznał za godnych siebie,
3:6 - doświadczał ich jak złoto w piecu i przyjął ich do siebie jak ofiarę całopalenia.
3:7 - I zajaśnieją, kiedy nadejdzie ich czas nawiedzenia, rozsypią się jako iskry po ściernisku.
3:8 - Będą sędziami narodów i władcami ludów, a Pan będzie im królował na wieki.
3:9 - Ci, którzy zaufali Jemu, posiądą prawdę, a ci, co wytrwali w miłości, przy Nim pozostaną, bo łaska i miłosierdzie są dla świętych Jego i zatroskanie [Pana] nad wybranymi Jego.
3:10 - Bezbożnych zaś za ich zamysły spotka kara, bo nie uszanowali sprawiedliwego i odstąpili od Pana.
3:11 - Nieszczęśliwy bowiem jest ten, kto gardzi mądrością i pouczeniem; próżna jest takich nadzieja i bezowocne są trudy, i bez pożytku ich uczynki.
3:12 - Niewiasty ich są bez rozumu i dzieci niegodziwe, a ród ich przeklęty.
3:13 - Szczęśliwa niepłodna, nieskalana, ta, która nie poznała grzesznego łoża; wyda bowiem owoc w czas nawiedzenia dusz.
3:14 - I trzebieniec, który swą ręką nie czynił nieprawości ani nie zamyślał zła przeciwko Panu, za swą wierność otrzyma szczególną łaskę i lepszą cząstkę w Pańskiej świątyni.
3:15 - Chwalebny bowiem jest owoc zbożnych trudów i niezniszczalny korzeń mądrości.
3:16 - A synowie cudzołożników nie osiągną swego celu i zaniknie nasienie przewrotnego łoża.
3:17 - I nawet choćby długo żyli, za nic uważani będą, a na koniec ich starości żadnej czci nie zaznają.
3:18 - A gdyby rychlej pomarli, nie będą mieć nadziei ani pociechy w dzień sądu.
3:19 - Zły bowiem jest koniec nieprawego plemienia.