6:1 - Jak złe imię powoduje wstyd i niesławę, tak nieszczęście spotka grzeszącego obłudą.
6:2 - Nie wydawaj się na pastwę swych pożądliwości, żeby nie poszarpały twej duszy, jak rozwścieczone zwierzę.
6:3 - Zjedzą z ciebie liście, zmarnują owoce, a potem zostawią cię jak uschnięte drzewo.
6:4 - Każdą swą ofiarę niszczą ślepe żądze i czynią ją pośmiewiskiem dla okrutnych wrogów.
6:5 - Słowem miłym pomnaża się przyjaciół i nikt nie stroni od ust dobrze mówiących.
6:6 - Miej wielu takich, co cię pozdrawiają życzliwie, lecz ufaj w pełni jednemu na tysiąc.
6:7 - Jeżeli chcesz mieć przyjaciela, najpierw go wypróbuj. Nie obdarzaj go zbyt szybko swoim zaufaniem.
6:8 - Niektórzy stają się przyjaciółmi, bo tak im wygodnie, lecz przestają być nimi, gdy znajdziesz się w biedzie.
6:9 - Niejeden przyjaciel staje się z czasem wrogiem i ujawnia wasze spory ku twemu zawstydzeniu.
6:10 - Bywają przyjaciele jako goście przy stole, ale za dni ucisku nie znajdziesz ich nigdzie.
6:11 - Gdy dobrze ci się wiedzie, wtedy jest jakby drugim tobą, gdy w nieszczęście popadniesz - odchodzi od ciebie.
6:12 - Gdy znajdziesz się w biedzie, przeciw tobie się zwróci albo przynajmniej skryje się przed tobą.
6:13 - Trzymaj się z dala od swoich wrogów, a wobec przyjaciół miej się na baczności.
6:14 - Wierny przyjaciel - to jak bezpieczne schronienie, kto znajdzie takiego - to jakby skarb posiadł.
6:15 - Na przyjaciela wiernego nie ma żadnej ceny, nic nie jest w stanie jemu dorównać.
6:16 - Wierny przyjaciel jest balsamem życia, znajduje go ten tylko, kto boi się Boga.
6:17 - Kto boi się Pana, znajdzie przyjaźń prawdziwą, i jakim on sam jest, takim jego przyjaciel.
6:18 - Synu mój, od wczesnej młodości słuchaj nauk, a będziesz posiadał mądrość do późnej starości.
6:19 - Oracz i siewca pole uprawia w nadziei, że zbierze kiedyś należyte plony: potrudzisz się trochę, lecz ucieszą cię wkrótce owoce twej pracy.
6:20 - Twarda jest mądrość dla głupców i ten, kto nieroztropny, nigdy w niej nie wytrwa.
6:21 - Ciąży mu niczym kamień olbrzymi, którego on czym prędzej chciałby się pozbyć.
6:22 - Bo karność zgodnie ze swą nazwą nie jest wygodna dla każdego człowieka.
6:23 - Posłuchaj mnie, mój synu, przyjmij mą naukę i nie odrzucaj rad moich.
6:24 - Włóż swoje nogi w jej pęta, na szyję pozwól sobie włożyć jej jarzmo.
6:25 - Weź jej ciężar na swe ramiona i podźwignij, i nie narzekaj tak bardzo na jej więzy.
6:26 - Całym sercem staraj się do niej dotrzeć, wszystkimi siłami trzymaj się jej drogi.
6:27 - Pytaj, badaj i szukaj, a znajdziesz, a gdy ją już posiądziesz, nie daj jej sobie wyrwać!
6:28 - Bo w niej znajdziesz w końcu odpocznienie, a ona będzie ci samą radością.
6:29 - Jej więzy zapewnią ci bezpieczne schronienie, a jej jarzmo - szczerozłotą ozdobę.
6:30 - Ozdobą ze złota będzie ci jej jarzmo, a pęta - okażą się ze złotych nici.
6:31 - Przyodziejesz się w nią jak w szatę wspaniałą, włożysz ją sobie na skronie jak drogą koronę.
6:32 - Jeżeli tylko zechcesz, mój synu, możesz posiąść mądrość, mądrym będziesz, jeśli zapragniesz tego całym sercem.
6:33 - Jeśli jesteś gotów słuchać, otrzymasz mądre wskazania, nadstaw tylko uszu, a staniesz się mądry.
6:34 - Śpiesz chętnie na zgromadzenia starszych i przyłączaj się do każdego, kto już jest mądry.
6:35 - Słuchaj chętnie każdej zbożnej mowy, staraj się zapamiętać każde mądre zdanie.
6:36 - Przypatruj się pilnie temu, który mądrość posiada, niech twoje stopy przekraczają często jego progi.
6:37 - I rozważaj ciągle przykazania Pana, I zastanawiaj się nad nakazami Jego. Pan bowiem umocni twoje serce i będzie ci dana mądrość, której tak pożądasz.