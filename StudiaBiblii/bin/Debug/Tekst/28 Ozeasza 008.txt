8:1 - W róg głośno zadmijcie, bo jak sęp spada nieszczęście na cały dom Pański, dlatego że nie przestrzegali przymierza i nie zachowywali mojego Prawa.
8:2 - Wołają co prawda do Mnie: Mój Boże, przecież my Ciebie znamy, Boże Izraela!
8:3 - Lecz to właśnie Izrael dobra już zaniechał i dlatego będzie go wróg prześladował.
8:4 - Królów ustanawiają, ale wbrew mojej woli, i wybierają książęta, których nie uznaję. Bożków sobie czynią ze srebra i złota na swą zagładę wieczną.
8:5 - Odrzucony został twój cielec, Samario, zapłonąłem przeciw nim mym gniewem. Jak długo jeszcze nie będą mogli się oczyścić?
8:6 - Bo kimże jest Izrael oraz jego cielec? Jakiś rzemieślnik uczynił cielca, który nigdy i nigdzie nie był żadnym bogiem. Zaprawdę roztrzaskany na drobne kawałki będzie leżał ów cielec samaryjski na ziemi.
8:7 - Ci bowiem, co wiatr sieją, będą też zbierać burzę. Z łodyg zboża bez kłosów nie będzie żadnej mąki, a jeśliby nawet była, zabierze ją ktoś obcy.
8:8 - I tak został pochłonięty Izrael, i jest teraz niczym sprzęt bezużyteczny pośród innych narodów.
8:9 - Pobiegł bowiem Izrael za Asyrią i okazało się, że jest sam jak osioł dziki; Efraim zaś podarkami zwabiał swych kochanków.
8:10 - Niech sobie ich kupują między poganami, a Ja i tak ich rozproszę. Już niedługo nie będą namaszczać ni królów, ni władców.
8:11 - Efraim pobudował bardzo wiele ołtarzy, ale przez to tylko pomnażał swe grzechy.
8:12 - Mogę im jeszcze wiele nowych praw ogłosić, lecz oni je przyjmą jako coś obcego.
8:13 - Lubią bardzo przynosić krwawe ofiary, mięso w darze składają i sami nim się żywią, lecz nie znajduję w nich upodobania. Pamiętam bowiem ciągle o ich przewinieniach, a za grzechy zsyłam na nich zasłużoną karę. Znów tedy do Egiptu będą iść musieli.
8:14 - A Izrael zapomniał już o swoim Stwórcy i zbudował sobie ogromne pałace. Juda wzniósł także bardzo liczne warownie. Ale Ja ześlę ogień na całe ich miasta, który wszystkie ich pałace pochłonie.