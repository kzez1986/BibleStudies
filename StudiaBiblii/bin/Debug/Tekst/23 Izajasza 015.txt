15:1 - Oto wyrok na Moab: W ciągu jednej nocy Ar spustoszone zostało, uległ też zagładzie [cały] Moab. W ciągu jednej nocy Kir zostało spustoszone, uległ też zagładzie [cały] Moab.
15:2 - Córa Dibonu wstąpiła na wyżyny, aby się tam użalać; na górze Nebo i w Medeba, wszędzie rozpacza Moab. Wszyscy mają ostrzyżone głowy, wszyscy pogolili sobie brody.
15:3 - W worach pokutnych chodzą po ulicach, lamentują głośno na dachach domów. Na wszystkich placach boleśnie zawodzą i wylewają swe łzy obficie.
15:4 - Cheszbon i Eleale tak głośno krzyczą, że słychać ich aż w Jahas. Dlatego drżą już wnętrzności Moabu i lęk ogarnia ich duszę.
15:5 - Jęczy w swym sercu Moab, a ich uchodźcy aż do Soar dochodzą [Eglat Szeliszijja]. Ach, to sławne zbocze Luchit, wstępują na nie i gorzko płaczą. Na drodze zaś do Choronaim podnoszą rozpaczliwe krzyki.
15:6 - Ach, te sławne wody Nimrim, dziś całkowite pustkowie: trawa tam wyschła zupełnie, brak jakiejkolwiek murawy, nic się tam już nie zieleni.
15:7 - Dlatego robią sobie zapasy i wloką resztki swego mienia na drugą stronę Wierzbowego Potoku.
15:8 - Ach, ten krzyk rozchodzący się z wieży, z ziemi moabskiej lament aż po Eglaim, a z Beer-Elim głośne zawodzenie.
15:9 - Ach, te wody Dimonu tak z krwią zmieszane! Na Dimon spada nadmiar zła wszelkiego, lew groźny już czyha na resztki Moabitów i na tych, którzy jeszcze ocaleli w kraju.