23:1 - Wtedy kazał król zgromadzić wokół siebie wszystkich starszych Judy i Jerozolimy.
23:2 - Potem wszedł król do świątyni Jahwe, a za nim wszyscy ludzie z Judy oraz wszyscy mieszkańcy Jerozolimy, kapłani, prorocy i cały lud, od najmłodszych aż do najstarszych, i odczytał im wszystko, co było napisane w Księdze Przymierza, znalezionej w świątyni Jahwe.
23:3 - Stanąwszy na podwyższeniu, król ogłosił zawarcie przymierza z Jahwe. Zobowiązano się słuchać Jahwe i zachowywać z całego serca i z całej duszy wszystkie Jego przykazania, polecenia i prawa, wypełniając wszystkie słowa tego przymierza zapisane w tej księdze. Cały lud zgodził się na to przymierze.
23:4 - Wydał tedy król rozkaz arcykapłanowi Chilkiaszowi, kapłanom drugiego stopnia oraz strażnikom bramy, żeby usunęli ze świątyni Jahwe wszystkie przedmioty używane przy sprawowaniu kultu Baala, Asztarte i wszystkich zastępów niebieskich. Spalono je potem poza Jerozolimą, na polach w pobliżu Cedronu, a popiół z nich zaniesiono do Betel.
23:5 - Usunął także bałwochwalczych kapłanów, ustanowionych przez królów Judy, aby palili na wyżynach, w miastach Judy i w okolicach Jerozolimy kadzidło ku czci Baala, słońca, księżyca, dwunastu gwiazd i wszystkich ciał niebieskich.
23:6 - Wyrzucił ze świątyni Jahwe aszerę, którą kazał wynieść poza Jerozolimę, w stronę doliny Cedronu, gdzie też została spalona. Popiół, który po niej został, kazał porozrzucać po grobach miejscowego ludu.
23:7 - Zburzył także domy, w których, jeszcze w obrębie świątyni, uprawiano nierząd [sakralny], a kobiety tam przebywające zajmowały się tkaniem namiotów dla Asztarte.
23:8 - Wezwał do siebie kapłanów ze wszystkich miast judzkich, od Geba aż do Beer-Szeby i zrównał z ziemią wszystkie miejsca kultu na wyżynach, gdzie kapłani palili kadzidła. Zniszczył także podwyższenia zbudowane nad Bramą Jozuego, przełożonego miasta, oraz drugie, wzniesione po lewej stronie [wejścia] do miasta.
23:9 - W każdym razie kapłani służący [Jahwe] na wyżynach nie mogli przystępować do ołtarza Jahwe w Jerozolimie, a swoje chleby przaśne spożywali razem ze zwykłymi braćmi.
23:10 - Kazał król również zniszczyć Tofet w Dolinie Synów Hinnomna, żeby nikt już nie mógł przeprowadzać przez ogień swojego syna lub swojej córki ku czci bożka Molocha.
23:11 - Polecił także usunąć konie, wystawione przez królów judzkich na cześć słońca zaraz przy wejściu do świątyni Jahwe, koło znajdującego się w pobliżu pomieszczenia eunucha Netanmeleka. Kazał również spalić rydwany słoneczne.
23:12 - Zburzył też król ołtarze, ustawione na dachu górnej części pałacu Achaza, wzniesione tam przez królów Judzkich oraz ołtarze, które król Manasses zbudował na dwóch dziedzińcach świątyni. [Spaliwszy je] popiół kazał rozrzucić w dolinie Cedronu.
23:13 - Kazał król zniszczyć miejsca kultu na wyżynach, położone naprzeciw Jerozolimy, po prawej stronie Góry Stracenia, zbudowane przez króla izraelskiego Salomona na cześć Asztarte, tej obrzydliwości Sydończyków, na cześć Kemosza, bożka Moabitów, i na cześć Milkoma - obrzydliwości Ammonitów.
23:14 - Porozbijał także stele, porąbał aszery, a miejsca, na których stały, zapełnił resztkami ludzkich kości.
23:15 - Zniszczył również ołtarz znajdujący się w Betel oraz miejsce kultu na wyżynie, przygotowane przez syna Nebata, Jeroboama, tego, który cały Izrael doprowadził do tylu upadków. Zniszczył [Jozjasz] zarówno ołtarz, jak i owo miejsce na wyżynie; spalił, obrócił w popiół wszystkie urządzenia na wyżynie i spalił aszerę.
23:16 - Zobaczywszy tam w górach groby ludzkie, kazał powydobywać z nich kości, spalić je na ołtarzu, by w ten sposób go zbezcześcić, zgodnie ze słowami Jahwe wypowiedzianymi przez męża Bożego, który przepowiadał to wszystko.
23:17 - Następnie zapytał: A cóż to za grobowiec, który tu widać? A mieszkańcy miasta odpowiedzieli: Jest to grób męża Bożego, który przybył tu z Judy i przepowiedział to wszystko, co uczyniłeś z ołtarzem w Betel.
23:18 - Rzekł na to: Nie ruszajcie kości, które się w nim znajdują. I w ten sposób pozostawiono nienaruszone owe kości razem z kośćmi proroka, który przybył z Samarii.
23:19 - Doprowadził Jozjasz także do tego, że w miastach Samarii znikły wszystkie miejsca kultu na wyżynach, które urządzili tam kiedyś królowie izraelscy, pobudzając w ten sposób zagniewanie Jahwe. Uczynił z tymi miastami to samo co kiedyś z Betel.
23:20 - Kazał także pozabijać wszystkich kapłanów, obsługujących owe wyżyny, i spalić ciała na ołtarzach. Potem wrócił do Jerozolimy.
23:21 - Całemu zaś ludowi wydał król takie polecenie: Obchodźcie święto Paschy na cześć Jahwe, waszego Boga, tak jak to jest napisane w Księdze Przymierza.
23:22 - Takiej Paschy nie obchodzono od czasu sędziów, sprawujących sądy nad całym Izraelem, i przez wszystkie lata panowania królów, zarówno izraelskich, jak i judzkich.
23:23 - Tak więc dopiero w osiemnastym roku panowania króla Jozjasza obchodzono w Jerozolimie taką Paschę na cześć Jahwe.
23:24 - Wreszcie usunął Jozjasz wszystkich zaklinaczy i czarowników, kazał poniszczyć owe przeróżne posążki bóstw domowych, wszystkie bożki i obrzydliwości, które można było spotkać zarówno w całej Judzie, jak i w Jerozolimie. W ten sposób wypełniły się słowa Prawa, zapisane w księdze, którą kapłan Chilkiasz znalazł w świątyni Jahwe.
23:25 - Nie było przed Jozjaszem króla, który by zwrócił się tak jak on do Jahwe z całego serca i ze wszystkich swoich sił, zgodnie z nakazem całego prawa Mojżeszowego. Potem również nie pojawił się władca, który by mu dorównywał.
23:26 - Lecz żar gniewu Jahwe nie wygasł całkowicie. Zapłonął On gniewem przeciw Judzie, a szczególnie wzburzyły Go występki Manassesa.
23:27 - I powiedział Jahwe: Usunę sprzed mojego oblicza Judę, tak jak usunąłem Izraela. Wzgardzę też miastem Jerozolimą, w którym sobie upodobałem oraz świątynią, o której powiedziałem, że będzie służyć za mieszkanie dla mojego imienia.
23:28 - Pozostałe dzieje Jozjasza, wszystkie jego dokonania są opisane w Księdze Kronik Królów Judzkich.
23:29 - W tym czasie król egipski, faraon Neko, wyruszył w stronę rzeki Eufrat, żeby zaatakować króla asyryjskiego. Wyszedł mu naprzeciw król Jozjasz, ale w pierwszym starciu poległ z ręki faraona pod Megiddo.
23:30 - Jego słudzy przywieźli go z Megiddo na rydwanie i pochowali w jego własnym grobowcu w Jerozolimie. Lud zaś całego kraju, wybrawszy jego syna Joachaza na króla, namaścił go i przekazał mu władzę po ojcu.
23:31 - Wstępując na tron, Joachaz miał dwadzieścia trzy lata, a rządził w Jerozolimie tylko przez trzy miesiące. Jego matka nazywała się Chamutal i była córką Jeremiasza z Libny.
23:32 - Czynił Joachaz wszystko, co złe w oczach Jahwe, i postępował tak, jak jego ojcowie.
23:33 - Po jakimś czasie faraon Neko pojmał go i uwięził w Ribla, w kraju Chamat, żeby już nie sprawował władzy w Jerozolimie, a na cały kraj nałożył daninę w wysokości stu talentów srebra i jednego talentu złota.
23:34 - Faraon Neko ustanowił królem Eliakima, syna Jozjasza, na miejsce jego ojca, Jozjasza. Zmienił też Eliakimowi imię na Jojakim, Joachaza zaś, pojmawszy, skazał na wygnanie do Egiptu, gdzie ten wkrótce zmarł.
23:35 - Jojakim posyłał faraonowi srebro i złoto, ale musiał na cały kraj nałożyć [dodatkowe] podatki, żeby móc składać faraonowi wyznaczoną przez niego daninę. Tak więc każdy mieszkaniec kraju musiał - według tego, ile mu wyznaczono - dawać srebro i złoto, które potem było przekazywane faraonowi Neko.
23:36 - Wstępując na tron, Jojakim miał dwadzieścia pięć lat, a rządził w Jerozolimie przez lat jedenaście. Jego matka nazywała się Zebidda i była córką Pedajasza z Rumy.
23:37 - Czynił on to, co złe w oczach Jahwe, i postępował tak, jak jego ojcowie.