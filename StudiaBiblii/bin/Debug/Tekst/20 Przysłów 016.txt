16:1 - Człowiek nosi w swym sercu przeróżne zamiary, lecz Pan mu przynosi odpowiedź języka.
16:2 - Każdy jest przekonany, że żyje, jak trzeba, lecz Pan osądza wnętrze człowieka.
16:3 - Powierzaj Panu wszystko, co czynisz, a spełnią się twoje zamiary.
16:4 - Pan wszystkiemu nadał cel właściwy, bezbożny zaś oczekuje na dzień swojej zagłady.
16:5 - Każdy wynoszący się jest odrazą dla Pana, z pewnością spotka go za to zasłużona kara.
16:6 - Miłość i wierność gładzą ludzkie grzechy, przez bojaźń Bożą można się zła pozbyć.
16:7 - Jeśli miłe będą Panu drogi człowieka, to pojedna z nim nawet jego dawnych wrogów.
16:8 - Lepiej posiadać mniej, ale sprawiedliwie, niż nieuczciwie posiąść wielkie majętności.
16:9 - Serce człowieka obmyśla drogi, ale Pan kieruje krokami ludzkimi.
16:10 - Wyroki Boskie pochodzą z ust króla, nie mylą się jego usta, gdy wydaje sądy.
16:11 - Waga sprawiedliwego, właściwe odważniki - to sprawy Pana, Jego dziełem są wszystkie ciężarki w worku.
16:12 - Odrazę królów budzi życie złego, dzięki sprawiedliwości bowiem mocno stoją trony.
16:13 - Podobają się królowi usta sprawiedliwe, kocha tego, kto mówi prawdę.
16:14 - Każdy gniew króla to zapowiedź śmierci, ale człowiek rozumny może go złagodzić.
16:15 - Oblicze króla życiem promieniuje, a jego życzliwość - to chmura deszcz niosąca wiosną.
16:16 - Lepiej jest zabiegać o mądrość niż o złoto, rozsądniej troszczyć się o rozum niżeli o srebro.
16:17 - Unikanie zła jest celem drogi prostej, kto na nią zważa, zachowa życie.
16:18 - Wynoszenie się nad drugich poprzedza upadki, przed każdym poniżeniem jest zwykle wyniosłość.
16:19 - Lepiej być skromnym z nic nie mającymi niż z pyszałkami dzielić wielkie łupy.
16:20 - Szczęście znajduje, kto słów Pana słucha, szczęśliwy ten, kto Panu zaufał.
16:21 - Człowieka o mądrym sercu nazywa się rozsądnym, zachętą do pouczeń są przyjemne słowa.
16:22 - Kto ma rozsądek, ma źródło życia, karą dla głupców jest sama ich głupota.
16:23 - Serce mądrego czyni mądrymi jego usta, na jego wargach wiele przezorności.
16:24 - Słowa przyjazne są jak plaster miodu, słodkie dla podniebienia, ożywcze dla ciała.
16:25 - Czasem wydaje się komuś, że jakaś droga jest prosta, ale okazuje się w końcu, że to droga do śmierci.
16:26 - Głód robotnika pracuje dla niego, gdyż głos jego żołądka zmusza go do pracy.
16:27 - Człowiek bez zasad sprowadza nieszczęścia, a jego wargi płoną niczym ogniem.
16:28 - Człowiek porywczy wywołuje spory, oszczerca poróżni nawet dwu przyjaciół.
16:29 - Gwałtownik sprowadza zgubę na bliźniego i wiedzie go na drogę pełną nieprawości.
16:30 - Kto ma niespokojne oczy, pewnie zło układa, kto usta zaciska, już zła się dopuścił.
16:31 - Siwizna na głowie - to wspaniała korona, dochodzi się do niej na drodze sprawiedliwości .
16:32 - Lepszy cierpliwy niż skory do bohaterskich czynów, lepszy panujący nad sobą niż ten, który zdobywa miasta.
16:33 - Losy zwykło się wkładać między fałdy sukni, lecz wyrok ostatecznie pochodzi od Pana.