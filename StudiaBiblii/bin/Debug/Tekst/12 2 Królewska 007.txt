7:1 - Elizeusz zaś powiedział: Posłuchajcie, co mówi Jahwe. Oto Jego słowa: Jutro o tej samej porze jedną sea najczystszej mąki można będzie znów otrzymać za jednego sykla; za jednego sykla otrzyma się też [jak dawniej] w bramie Samarii dwie sea jęczmienia.
7:2 - A tarczownik, na którego ramieniu wspierał się król, odpowiedział mężowi Bożemu: Czy byłoby to możliwe, nawet gdyby Jahwe uczynił okna w niebie? Rzekł na to Elizeusz: Zobaczysz to sam na własne oczy, ale jeść z tego nie będziesz.
7:3 - U bramy miasta siedziało czterech trędowatych, którzy tak do siebie mówili: Dlaczego mamy tu siedzieć aż do śmierci?
7:4 - Jeżeli wejdziemy do miasta, w którym panuje taki głód, to pomrzemy. Jeżeli zaś zostaniemy tutaj, także pomrzemy. Chodźmy, wtargnijmy do obozu Aramejczyków, jeżeli darują nam życie, będziemy żyli; jeżeli nas pozabijają, nie będziemy żyli.
7:5 - I wstali o zmierzchu, żeby się udać do obozu Aramejczyków. Ale gdy znaleźli się już koło wejścia do obozu, zobaczyli, że nie było w nim nikogo.
7:6 - Pan bowiem sprawił, że w obozie Aramejczyków dał się słyszeć turkot rydwanów i tętent koni, i wrzawa zbliżania się wielkiej liczby wojowników. Zaczęli tedy [Aramejczycy] mówić do siebie: Zapewne król izraelski wynajął za własne pieniądze władców chetyckich i egipskich, żeby ruszyli przeciwko nam i zaatakowali nas.
7:7 - Zerwali się więc i jeszcze o zmierzchu rzucili się do ucieczki, pozostawiając swoje namioty, konie, osły i obóz z całym wyposażeniem. Uciekli, żeby tylko ratować życie.
7:8 - Kiedy trędowaci przyszli do bramy obozu, [spokojnie] weszli do jednego z namiotów, gdzie najedli się i napili do woli, a wychodząc zabrali ze sobą srebro, złoto oraz szaty, które ukryli. Potem wróciwszy weszli do innego namiotu, zabrali z niego różne przedmioty i też je ukryli.
7:9 - Lecz w pewnej chwili zaczęli sobie mówić: Źle zrobiliśmy! Dziś wypada dzień dobrej nowiny. Jeżeli będziemy milczeli aż do rana, spotka nas słuszna kara. Chodźmy, powiadomimy o wszystkim pałac królewski.
7:10 - Poszli więc, a spotkawszy strażników bram miejskich, powiedzieli im tak: Weszliśmy do obozu Aramejczyków i nie spotkaliśmy tam nikogo: nikogo z ludzi, żadnego ludzkiego głosu. Były tam tylko uwiązane konie i osły oraz namioty z pełnym wyposażeniem.
7:11 - Strażnicy podnieśli alarm i otrzymane wiadomości przekazali do pałacu królewskiego.
7:12 - Król wstał w nocy i powiedział do swoich sług: Chcę wam powiedzieć, co uczynili nam Aramejczycy: Wiedząc, że jesteśmy znękani klęską głodu, opuścili podstępnie swój obóz i ukryli się na pobliskich polach, myśląc sobie zapewne tak: Gdy wyjdą z miasta, pochwycimy ich żywcem i wejdziemy do ich miasta.
7:13 - Zabrał wtedy głos jeden z jego sług i powiedział: Weźmy pięć koni z tych, które jeszcze zostały w mieście - jest z nimi tak jak z całym mnóstwem albo dotąd ocalałych, albo już poległych Izraelitów - i poślijmy tam ludzi na zwiad.
7:14 - Wzięto tedy dwa rydwany zaprzężone i król wysłał ludzi śladami pozostawionymi przez wojsko Aramejczyków. Nakazał im: Idźcie i zobaczcie!
7:15 - Szli więc za nimi aż do Jordanu - drogą zasłaną ubraniami i różnymi przedmiotami, które Aramejczycy, uchodząc pośpiesznie, porzucili. Wróciwszy zwiadowcy o wszystkim opowiedzieli królowi.
7:16 - Tymczasem ludzie wyszli i zaczęli grabić obóz Aramejczyków. Wkrótce można było dostać jedną sea najczystszej mąki za jednego sykla i dwie sea jęczmienia również za jednego sykla, zgodnie z tym, co powiedział Jahwe.
7:17 - Straż przy bramie miasta powierzył król tarczownikowi, na którego ramieniu się zwykle wspierał. Ale [gdy pełnił on swą służbę], tłum stratował go na śmierć, zgodnie z tym, co powiedział mąż Boży, kiedy przyszedł do niego król.
7:18 - Kiedy bowiem mąż Boży mówił do króla: Jutro o tej samej porze za jednego sykla otrzyma się w bramie Samarii dwie sea jęczmienia oraz jedną sea najczystszej mąki również za jednego sykla,
7:19 - to ów tarczownik powiedział: Czy byłoby to możliwe, nawet gdyby Jahwe uczynił okna w niebie? Wtedy to Elizeusz powiedział: Zobaczysz to sam na własne oczy, ale jeść z tego nie będziesz.
7:20 - I oto, co się z nim stało: tłum stratował go w bramie i tarczownik umarł.