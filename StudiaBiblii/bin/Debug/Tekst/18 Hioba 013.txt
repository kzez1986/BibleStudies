13:1 - Widziałem to wszystko własnymi oczyma, słyszały to i pojęły me uszy.
13:2 - Wiem to samo, co wy wiecie, nie jestem w niczym gorszy w porównaniu z wami.
13:3 - Ale chcę rozmawiać z Wszechmocnym, chcę dochodzić mych praw u Boga.
13:4 - Bo wy mnie bardzo zwodzicie, wy wszyscy, nieudolni lekarze.
13:5 - O, gdybyście wreszcie zamilkli, byłby to znak mądrości.
13:6 - Raczcie wysłuchać moich racji, zważcie na wywody ust moich.
13:7 - Czy Boga chcecie bronić oszustwami? Czy wasze kłamstwa są Mu potrzebne?
13:8 - To tak stajecie po Jego stronie, czyniąc się rzecznikami Boga?
13:9 - Czy będzie dobrze, gdy przejrzy was na wylot? Czy chcecie Go oszukać, jakby był człowiekiem?
13:10 - Skarci was bardzo surowo za waszą ukrytą stronniczość.
13:11 - Czy nie przeraża was Jego wielkość? Czy bojaźń przed Nim was nie przejmuje?
13:12 - Wasze słowa przemądrzałe - to lotny piasek, a wasze szańce - z gliny.
13:13 - Zamilczcie wreszcie, niech i ja coś powiem, choćby czekało mnie to, co najgorsze.
13:14 - Biorę me ciało między zęby, we własne ręce chwytam moje życie.
13:15 - Choćby chciał mnie zabić, liczę na Niego, lecz drogi mojej będę przed Nim bronił.
13:16 - I ufam, że to mnie ocali. Bezbożnik nie śmie przed Nim stanąć.
13:17 - Słuchajcie mnie tedy uważnie, starannie zważcie, co wam powiem.
13:18 - Wnoszę przed sąd moją sprawę i wiem, że racja jest po mojej stronie.
13:19 - Kto chce prawować się ze mną? Zamilknę tedy, jestem gotów zginąć.
13:20 - Tylko uczyń mi dwie rzeczy, proszę, a nie będę krył się przed Tobą:
13:21 - Weź już Twe ręce ode mnie, niech lęk przed Tobą mnie nie doręczy!
13:22 - Potem mów do mnie, będę odpowiadał, lub ja przemówię do Ciebie, a Ty mi odpowiesz.
13:23 - Wskaż moje przewinienia i grzechy ujawnij winy i zbrodnie.
13:24 - Ale czemu ukrywasz swe oblicze, patrzysz na mnie, jakbym był Twym wrogiem?
13:25 - Czy będziesz się rzucał na liść i tak już wichrem gnany? Czy będziesz deptał słomę i tak już wyschniętą?
13:26 - Wydajesz pełne goryczy wyroki i liczysz wszystkie grzechy mej młodości.
13:27 - Nogi zakuwasz mi w dyby, wszystkie moje drogi śledzisz i ślady moich stóp badasz.
13:28 - Rozsypię się jak spróchniałe drzewo, jak ubranie zniszczone przez mole.