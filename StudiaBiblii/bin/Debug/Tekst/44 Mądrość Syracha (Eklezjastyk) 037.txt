37:1 - Każdy przyjaciel mówi, że jest przyjacielem, lecz bywa też tylko z samej nazwy przyjaciel.
37:2 - Czy towarzysz, który z przyjaciela stał się naszym wrogiem, nie jest dla nas źródłem śmiertelnej zgryzoty?
37:3 - O czemuż wy, złe żądze, zostałyście stworzone i napełniacie ziemię swoją przewrotnością?
37:4 - Towarzysz korzysta z dobrobytu przyjaciół, a gdy nadejdzie nieszczęście, przeciw nim się zwraca.
37:5 - Wielu dla własnej korzyści współczuje bliźniemu, a gdy do sporu dojdzie, pierwsi za broń chwytają.
37:6 - Nie zapominaj o przyjacielu wiernym ci w czasie walki, pamiętaj o nim także, gdy staniesz się bogaty.
37:7 - Każdy doradca chętnie udziela porad, ale niejeden ma w tym swoją własną korzyść.
37:8 - Nie ufaj łatwo rad udzielającym, lecz wybadaj najpierw, czego sami szukają, bo dla własnej korzyści rad swych udzielają. Dlaczego miałby im taki korzystny los przypaść?
37:9 - Nie pozwalaj, by ci mówił, żeś wszedł na dobrą drogę, a potem z daleka będzie patrzył, co ci się przydarzy.
37:10 - Nie pytaj o radę tego, co patrzy na ciebie z zawiścią, a przed tymi, co ci zazdroszczą, ukrywaj swoje zamiary.
37:11 - Żadnej kobiety nie pytaj nigdy o jej rywalkę, u tchórza nie zasięgaj rad tyczących się wojny. Handlarza nie radź się w sprawach zakupów, a kupującego - w sprawach sprzedaży; zawistnego nie pytaj, jak należy być wdzięcznym, ani egoisty - jak świadczyć innym dobro; leniucha nie radź się nigdy w sprawie pracy ani robotnika jak skończyć zajęcia, ospałego sługi nie pytaj, jak wielką pracę wykonać. U takich ludzi nie zasięgaj rady.
37:12 - Zawsze pytaj o radę człowieka prawego, takiego, o którym wiesz, że zachowuje nakazy; że jego dusza jest taka jak twoja i że będzie ci współczuł, gdy spotka cię nieszczęście.
37:13 - Ale nade wszystko idź za głosem swego serca, bo nikt nie będzie ci nigdy tak wierny jak ono.
37:14 - Serce udziela przestróg najtrafniejszych, lepszych niż siedmiu strażników na wysokich czatach.
37:15 - A nade wszystko błagaj Boga Najwyższego, byś zawsze chodził drogą prawdy.
37:16 - Każde dzieło rodzi się przede wszystkim w umyśle i zawsze trzeba się zastanowić, zanim zacznie się działać.
37:17 - Korzenie każdej myśli znajdują się w sercu, z którego wyrastają aż cztery gałęzie:
37:18 - dobro, ale i zło, także życie i śmierć za nim, a nad tym wszystkim panuje język.
37:19 - Czasem człowiek potrafi pouczać innych, a nie potrafi nic zrobić dla samego siebie.
37:20 - Czasem ktoś pięknie mówi, ale go nienawidzą i w końcu umiera z głodu.
37:21 - Pan nie obdarzył go swoją życzliwością i on sam nie odznaczył się nigdy prawdziwą mądrością.
37:22 - Jest mądry, ale tylko we własnym mniemaniu, i wkrótce okażą się owoce jego mądrości.
37:23 - Prawdziwy mędrzec lud swój pouczać potrafi i pojawiają się wkrótce owoce jego mądrości.
37:24 - Prawdziwie mądry cieszy się błogosławieństwem, a każdy, kto nań patrzy, widzi, że jest szczęśliwy.
37:25 - Odmierzony jest dokładnie czas życia ludzkiego, a dni Izraela nigdy się nie skończą.
37:26 - Mędrzec cieszy się zaufaniem u swojego ludu, a jego imię trwać będzie na wieki.
37:27 - Przez całe życie, synu mój, badaj samego siebie, bacz na to, co ci szkodzi i nigdy się na to nie zgadzaj.
37:28 - Nie wszystko wypada wszystkim i nie każdy ma upodobanie w tym samym.
37:29 - Na żadnym przyjęciu nie jedz za dużo, nie rzucaj się łapczywie na każdą potrawę.
37:30 - Brak umiaru w jedzeniu powoduje choroby, a z przejedzenia dostaje się rozstroju żołądka.
37:31 - Z przejedzenia wielu umarło, przedłuża życie każdy, kto je z umiarem.