19:1 - A nad bezbożnymi trwał aż do końca gniew bez miłosierdzia, bo przewidział [Bóg] ich rzeczy przyszłe.
19:2 - Chociaż bowiem pozwolili im odejść i wyprawiali ich nawet z pośpiechem, [to przecież] zmieniwszy zdanie, w pogoń się rzucili.
19:3 - Jeszcze mając żałobę na rękach i przy grobach umarłych lamentując, wpadli na inną myśl niemądrą: jako zbiegów ścigali tych, których się pozbyli, prosząc [żeby wyszli].
19:4 - Albowiem sprawiedliwe przeznaczenie pchało ich ku tej ostateczności, a niepamięć ogarniała to, co się już stało, aby dopełnili kary, której plagi nie mogły dopełnić,
19:5 - i aby lud Twój cudownie przeprawy dokonał, a oni, aby nową znaleźli zagładę.
19:6 - Całe bowiem stworzenie w rodzaju swym ponownie ukształtowane zostało poddane Twoim rozkazom, aby Twoje dzieci były zachowane bez skazy.
19:7 - Obłok osłaniał ich obóz, a pośród istniejącej od dawna wody ukazało się przejście po suchej ziemi, z Morza Czerwonego - droga bez przeszkód, a z fal otchłani - zielona równina.
19:8 - Przez nią przeszedł lud cały, Twoją osłaniany prawicą, godne podziwu oglądając cuda.
19:9 - Albowiem paśli się jak konie i radowali się jak jagnięta, wychwalając Ciebie, Panie, Wybawiciela swego.
19:10 - Jeszcze bowiem pamiętali o tym, co się w ich domu działo: jak to zamiast [rodzić] inne żywe stworzenia, ziemia muchy wydała, a zamiast ryb rzeka mnóstwo żab wyrzuciła.
19:11 - Ujrzeli wreszcie nowy sposób pojawiania się ptactwa, gdy żądzą poruszeni, wyszukanych potraw żądali.
19:12 - Przeto ku pocieszeniu przyleciały im od morza przepiórki.
19:13 - A na grzeszników przyszły udręki, nie bez znaków ukazanych przedtem mocą błyskawic. Albowiem słusznie cierpieli za własne nieprawości, okazali bowiem obrzydliwą niegościnność.
19:14 - Tamci nieznajomych przybyszów przyjąć nie chcieli, ci zaś do niewoli wzięli gości - dobroczyńców.
19:15 - (14)I co więcej! To również będzie tamtym policzone, że niechętnie obcych podejmowali,
19:16 - (15)a ci przyjmując ich z radością i uczestnikami tych samych praw czyniąc, okrutnymi cierpieniami krzywdzili.
19:17 - (16)Zostali przeto dotknięci ślepotą jak tamci u drzwi Sprawiedliwego, kiedy ich nagła ciemność ogarnęła, każdy szukał drogi do drzwi własnych.
19:18 - (17)Żywioły zaś zmieniają się między sobą, podobnie jak na harfie zmieniają nazwę tonu głosy, w tej samej melodii zawsze jednak trwają, co można dostrzec przypatrując się dokładnie temu, co zaszło:
19:19 - (18)oto ziemne [istoty] w wodne się zmieniły, a wodne stworzenia na ląd wychodziły.
19:20 - (19)Ogień umacniał się w wodzie ponad własną siłę, a woda zapominała o [swej] gaszącej mocy.
19:21 - (20)Płomienie natomiast nie niszczyły chodzących wśród nich ciał istot słabych ani nie roztapiały pokarmu jak lód topliwego, smacznego w swoim rodzaju.
19:22 - We wszystkim zaś, Panie, lud Twój wyniosłeś i chwałą okryłeś, i na każdym miejscu i w każdym czasie przy nim byłeś.