1:1 - W drugim roku panowania króla Dariusza, pierwszego dnia szóstego miesiąca, Pan przemówił przez proroka swojego, Aggeusza, do namiestnika Judy, Zorobabela, syna Szealtiela, oraz do arcykapłana Jozuego, syna Josadaka.
1:2 - Tak powiedział Pan Zastępów: Naród ten mówi, że jeszcze nie nadszedł czas odbudowy domu Pańskiego.
1:3 - Dlatego Pan powiedział przez swojego proroka, Aggeusza:
1:4 - Czy to wypada, żebyście mieszkali spokojnie w domach waszych, bogato przyozdobionych, podczas kiedy dom Pański jeszcze leży w gruzach?
1:5 - Zastanówcie się zatem teraz - mówi Pan Zastępów - jak się wam wiedzie!
1:6 - Siejecie dużo, a zbieracie bardzo niewiele, jecie, ale ciągle jesteście głodni, pijecie, ale nie możecie ugasić swego pragnienia. Przyodziewacie się, ale ciągle odczuwacie zimno, a ci, którzy pracują, żeby coś zarobić, to, co mają, wkładają jakby do dziurawego mieszka.
1:7 - I dalej tak mówi Pan Zastępów: Pomyślcie więc, jak się wam żyje!
1:8 - Udajcie się tedy w góry, sprowadźcie stamtąd drzewo i zabierzcie się do odbudowy świątyni. Znajdziecie przez to u Mnie uznanie i cześć mi przez to okażecie - mówi Pan.
1:9 - Spodziewaliście się tak wiele, a spełniło się waszych nadziei niewiele, a gdy już te nieliczne dobra zgromadziliście w domach, Ja rozproszyłem wszystko. Dlaczego tak się dzieje? - pyta Pan Zastępów. - Dlatego, że mój dom ciągle leży w gruzach, podczas gdy każdy z was krząta się dokoła tylko własnego domu.
1:10 - Z tego to powodu niebiosa wstrzymały rosę nad wami, a ziemia przestała wydawać plony.
1:11 - Suszę sprowadziłem na pola uprawne i na góry, na zboża, na winnice i oliwki; na wszystko, co przynosi ziemia; na ludzi i na bydło, i na wszystkie dzieła rąk waszych.
1:12 - Zorobabel, syn Szealtiela oraz arcykapłan Jozue, syn Josadaka i wszyscy, którzy ocaleli z ludu, słuchali głosu swego Boga, a także słów proroka Aggeusza, którego posłał do nich Pan i Bóg. I drżał cały lud z bojaźni przed Panem.
1:13 - Aggeusz zaś, wysłannik Pański, przekazał ludowi takie polecenia Pana: Ja jestem z wami - mówi Pan.
1:14 - Wtedy pobudził Pan ducha Zorobabela, syna Szealtiela oraz ducha arcykapłana Jozuego, syna Josadaka i wreszcie ducha tych wszystkich, którzy z całego ludu zostali przy życiu. Wszyscy oni zgłosili się, aby stanąć do pracy przy domu swego Boga, Pana Zastępów.
1:15 - Stało się to dwudziestego czwartego dnia szóstego miesiąca, w drugim roku panowania króla Dariusza.