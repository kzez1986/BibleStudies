14:1 - Szczęśliwy człowiek, co nie zgrzeszył ustami i którego nie dręczą wyrzuty sumienia.
14:2 - Szczęśliwy człowiek, który nie ma sobie nic do zarzucenia i nigdy nie popada w rozpacz.
14:3 - Na cóż bogactwa człowiekowi skąpemu, cóż chciwemu po złocie?
14:4 - Ten, kto z samozaparciem gromadzi bogactwa, gromadzi je dla innych, inni też będą się nimi cieszyć w przyszłości.
14:5 - Czy może być dobry dla innych ten, kto jest zły dla siebie? Nie skorzysta nawet z własnych bogactw.
14:6 - Nie ma bardziej okrutnego niż ten, kto dręczy siebie, i taką ma zapłatę za swoją nieprawość.
14:7 - Jeśli czyni dobro, to tylko przypadkiem, aż w końcu dostrzega swoją niegodziwość.
14:8 - Niegodziwiec na wszystko patrzy tylko żądnym okiem, a odwraca wzrok od innego i gardzi jego życiem.
14:9 - Chciwiec nigdy nie jest rad z tego, co już posiada, chęć posiadania wysusza jego duszę.
14:10 - Chciwiec innym chleba zazdrości i jego stół często świeci pustkami.
14:11 - Synu mój, dbaj o siebie według swej majętności i składaj Panu ofiary, których od ciebie żąda.
14:12 - Pamiętaj, że śmierć niebawem przyjdzie, a ty nie wiesz, co czeka cię w zaświatach.
14:13 - Jak długo tedy żyjesz, czyń dobrze swoim bliźnim i bądź hojny według swych możliwości.
14:14 - Nie pozbawiaj się szczęścia, którym dziś się cieszysz, i spełniaj swoje godziwe pragnienia.
14:15 - Bo czyż nie zostawisz innym swoich bogactw? Czy nie rzucą losów o cały twój majątek?
14:16 - Rozdawaj więc i sam przyjmuj, niczego nie żałuj, bo w Szeolu nie czekają cię żadne radości.
14:17 - Każde ciało starzeje się jak odzienie, a prawo jest takie, że wszyscy muszą umrzeć.
14:18 - Jak liście na bujnym drzewie jedne spadają, pojawiają się drugie, tak też pokolenia ciała i krwi jedne umierają, a drugie się rodzą.
14:19 - Przepada więc każde dzieło, co podlega zniszczeniu, a z nim schodzi z tego świata także jego twórca.
14:20 - Błogosławiony mąż, który o mądrości rozmyśla i który się radzi własnego rozumu.
14:21 - Który rozważa w swym sercu wszystkie drogi mądrości i zastanawia się nad jej tajemnicami.
14:22 - W trop za nią chodzi niczym myśliwy i oczekuje na nią na jej wszystkich drogach.
14:23 - Przez jej okna zagląda do środka komnat i nasłuchuje pod jej drzwiami.
14:24 - Sadowi się na dobre tuż koło jej domu i wbija kołek w środek jego ściany.
14:25 - Ustawia w pobliżu swój rozpięty namiot i wprowadza się na miejsce pełne szczęśliwości.
14:26 - Swoje dzieci przekazuje wprost pod jej opiekę, pod jej gałęziami znajduje schronienie.
14:27 - Jej cień go chroni przed ciężkim upałem a on spokojnie odpoczywa w jej chwale.