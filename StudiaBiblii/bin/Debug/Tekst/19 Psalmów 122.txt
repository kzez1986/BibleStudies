122:1 - Pieśń na wejście. Dawida. Ucieszyłem się bardzo, gdy mi powiedziano: Udajemy się w drogę do domu Pana.
122:2 - I oto już jesteśmy, Jeruzalem, w twoich bramach.
122:3 - Jeruzalem, ty miasto potężne, gęsto i ciasno zabudowane.
122:4 - Ku tobie zdążają pokolenia, całe pokolenia Pańskie, aby - jak to zostało nakazane Izraelowi - sławić tam imię Pana.
122:5 - A tam już ustawiono trony sędziowskie, trony całego domu Dawida.
122:6 - Proście o pokój dla Jeruzalem. Kto ciebie kocha, niech w tobie szuka schronienia.
122:7 - Niech pokój zamieszka w twoich murach i bezpieczeństwo w twoich domach.
122:8 - To ze względu na moich braci i przyjaciół będę mówił zawsze: Niech będzie w tobie pokój!
122:9 - Ze względu na dom Pana i Boga naszego będę błagał o szczęście dla Ciebie.