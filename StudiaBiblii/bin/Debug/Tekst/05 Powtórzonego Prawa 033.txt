33:1 - A oto błogosławieństwo, jakim mąż Boży, Mojżesz, pobłogosławił synów Izraela przed swoją śmiercią:
33:2 - Jahwe przybył z Synaju, z Seiru wzeszedł dla nich. Zabłysnął od gór Paran, wyszedł spośród tysięcy świętych; od Jego prawicy płoną przed Nim pochodnie prawa.
33:3 - Ty, który kochasz narody, w twoim ręku są wszyscy święci. Chętnie siadają u stóp twoich, aby wsłuchiwać się w twoje słowa.
33:4 - Mojżesz dał nam prawo, dziedzictwo zgromadzenia Jakuba,
33:5 - i stał się królem w Jeszurunie, na zgromadzeniu przywódców ludu razem z pokoleniami Izraela.
33:6 - Ruben niech żyje, niech nigdy nie umiera, choćby liczba jego mężów była bardzo niewielka.
33:7 - A oto co powiedział do Judy: Usłysz, o Jahwe, głos Judy i sprowadź go na powrót do jego ludu. Własnym ramieniem niech też o to walczy, a Ty przyjdziesz mu z pomocą przeciw jego wrogom.
33:8 - Do Lewiego powiedział: Twoje tummim i urim są w opiece męża świętego. Doświadczyłeś go w Massa, spierałeś się z nim u wód Meriba.
33:9 - To on powiedział o swym ojcu i matce, że ich nigdy nie widział, nigdy również nie spotkał swoich braci i nie wie nic o własnych dzieciach. Tak bowiem przestrzegali Twego Prawa i wierni byli Twojemu przymierzu.
33:10 - Jakuba uczą twoich nakazów, a Izraela - Twojego prawa. Twoim nozdrzom podsuwają kadzidła, spalają ofiary na Twoim ołtarzu.
33:11 - Błogosław, o Jahwe, jego mocy, przyjm [jako ofiarę] dzieło rąk jego, połam biodra jego przeciwników i tych, co go nienawidzą, żeby już więcej nie powstali.
33:12 - Do Beniamina powiedział: Ten umiłowany Jahwe będzie mieszkał blisko niego, Jahwe strzeże go nieustannie i pozwala mu spoczywać między swymi ramionami.
33:13 - Do Józefa powiedział: Błogosławiony przez Jahwe jest jego kraj. Spada nań rosa, cenny dar niebios, a na dole rozciąga się wodna otchłań.
33:14 - Pełno w nim owoców dojrzewających na słońcu i plonów każdego miesiąca.
33:15 - Góry stare, pełne różnych wspaniałości, odwieczne pagórki obfitujące w bogactwa.
33:16 - Wspaniałe dary ziemi i jej samej obfitość. Niech łaska Tego, który mieszka w krzaku, spłynie na głowę Józefa, na sam wierzchołek głowy księcia jego braci.
33:17 - Jego pierworodnemu bykowi - chwała, Jego rogi - to rogi bawołu. Będzie nimi atakował wszystkie narody aż po krańce ziemi. Oto miriady Efraima, oto tysiące Manassesa.
33:18 - Do Zabulona powiedział: Ciesz się Zabulonie, w czasie twoich wypraw i ty, Issacharze, w twoich namiotach.
33:19 - Zachęcają narody, by wstępowały na górę, gdzie będą składać ofiarę sprawiedliwości, bo będą korzystać z obfitości morza i z bogactw ukrytych w piasku.
33:20 - Do Gada powiedział: Niech będzie błogosławiony ten, kto przed Gadem otwiera podwoje! Odpoczywa on jak lwica, skruszywszy [uprzednio] ramię i głowę.
33:21 - Wybrał sobie pierwociny kraju, gdyż w nich zawarta była część przeznaczona dla wodza. Stanął na czele całego ludu, wypełnił to, co prawe w oczach Jahwe, i wykonał Jego wyroki wydane na Izrael.
33:22 - Do Dana powiedział: Dan jest młodym lwiątkiem, które rzuca się z Baszanu.
33:23 - Do Neftalego powiedział: Neftali, opływający w dobrodziejstwa, obfituje w błogosławieństwa Jahwe, bierze w posiadanie morze i [całe] południe.
33:24 - Do Asera powiedział: Wśród synów Jakuba niech będzie błogosławiony Aser! Niech go miłują jego bracia, niech zanurza swe nogi w oliwie.
33:25 - Niech twoje zamki będą z żelaza i brązu; niech twój odpoczynek trwa tak długo, jak dni twego życia.
33:26 - Nikt nie jest jak Bóg Jeszuruna, wędrujący po niebie, by ci pomóc, i nikt nie przebywa w podobnym majestacie na obłokach.
33:27 - Schronieniem dla ciebie tylko Bóg przedwieczny, On będzie cię osłaniał swym wieczystym ramieniem; będzie usuwał z twojej drogi wrogów i On będzie wydawał rozkazy niszczenia.
33:28 - Izrael mieszka bezpiecznie, samotnie płynie strumyk Jakuba przez krainę zboża i wina, a przez jego niebiosa sączy się rosa.
33:29 - Szczęśliwy jesteś, Izraelu! Któż jest jak ty, lud wybawiony przez Jahwe? Jest On ci tarczą obronną i twoim chwalebnym mieczem. Twoi nieprzyjaciele stopnieją przed tobą, a ty będziesz chodził ponad ich głowami.