34:1 - Przyjdźcie, narody, posłuchajcie, ludy, nadstawcie swoich uszu! Niech posłucha ziemia i wszystko co ją napełnia, i cały wszechświat, i wszystkie jego dzieci.
34:2 - Bo oto rozgniewał się Pan na wszystkie swe narody i złością zapłonął przeciwko ich wojskom. I wszystkich ich skazał na zagładę, wszystkich ich wydał na rzeź pewną.
34:3 - Polegli ich walają się na ulicach, zaduch trupów rozchodzi się wszędzie, ze wzgórz spływają krwi potoki.
34:4 - Rozsypały się jakby zastępy niebieskie, niebiosa zwinęły się jak zwój zapisany, rozpadają się oddziały niebieskie, jak opadają liście z winnego krzewu albo jak przejrzałe owoce z figi.
34:5 - A na niebie miecz mój krwią cały opływa, popatrz, jak już się na Edom kieruje, ku ludowi, co jest na zagładę wydany.
34:6 - Na mieczu zaś Pana pełno krwawych śladów i cały pokryty jest tłuszczem. Krew jest to jagniąt i kozłów, a tłuszcz - z nerek baranów. Składają Panu ofiarę w Bosra, rzezi dokonują dla Niego w krainie Edomu.
34:7 - Niczym bawoły padają ludzie, jak cielce - idą na rzeź narody. Ziemia ich jest już od krwi pijana, a proch ziemi - nasiąknięty tłuszczem.
34:8 - Jest to bowiem dzień pomsty dla Pana i rok odwetu dla Obrońcy Syjonu.
34:9 - Ich potoki zamieniają się w smołę, a jej pył staje się pyłem siarki, cała zaś ziemia - jest jak kocioł smoły.
34:10 - Ogień pod nim nie wygasa ani za dnia, ni w nocy, i dym spod niego wydobywa się ciągle. Kraj będzie pustoszał z pokolenia na pokolenie i nikt się już po nim nie będzie poruszał.
34:11 - Pelikan i jeż wezmą go w posiadanie, puchacze i kruki zamieszkiwać go będą. I rozciągnie Pan nad nim sznur zwany „pustkowie” i linię poziomą, która zwie się „nicość”.
34:12 - I rozmnażać się tam będą także dzikie kozły, a nikt się tam nie pojawi z urodzonych wysoko. Nie będzie się tam już więcej ustanawiać królów, a wszyscy książęta wytraceni zostaną.
34:13 - W ich pałacach wyrastać zaczną dzikie ciernie, ciernie i chwasty także w ich warowniach. Będzie to miejsce kryjówek dla szakali i pole, po którym przechadzają się strusie.
34:14 - Koty dzikie spotykać się tam będą z hienami, kozły będą się nawoływać nawzajem. Tam również Lilit znajdzie swe schronienie i będzie odpoczywał spokojnie.
34:15 - Żmije się tam zagnieżdżą i złożą swoje jaja, będzie je [Lilit] wysiadywał i skrzydłem okryje młode. Tam również zlecą się sępy, wszystko tam będzie spotykać się razem.
34:16 - W Księdze Pana odszukajcie i przeczytajcie te słowa: Ani jednego z nich nie zabraknie, bo to usta Jego tak nakazały, to Jego Duch zgromadza wszystkich.
34:17 - To On sam rzucił dla nich losy, w rękę własną chwycił sznur, którym im ziemię rozmierzał. Będzie w ich posiadaniu poprzez wszystkie czasy i mieszkać tam będą po wszystkie pokolenia.