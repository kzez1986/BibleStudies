137:1 - Płakaliśmy siedząc nad rzekami Babilonu, płakaliśmy myśląc o Syjonie.
137:2 - Nasze harfy zawiesiliśmy na wierzbach tamtego kraju.
137:3 - Bo ci, co nas uprowadzili, domagali się od nas pieśni, nasi oprawcy żądali, byśmy się cieszyli. Śpiewajcie - mówili - pieśni o Syjonie.
137:4 - Lecz jak możemy śpiewać pieśń Pańską, skorośmy tak daleko, na obcej ziemi?
137:5 - Jeśli zapomnę o tobie, Jeruzalem, to niech mi uschnie moja prawica.
137:6 - Niech przywrze mi do podniebienia język, jeślibym miał przestać myśleć o tobie, jeśliby Jeruzalem przestało być moją największą radością.
137:7 - O Panie, racz nie zapominać synom Edomu tego, co o dniu Jeruzalem mówili: Zburzcie to miasto, zburzcie je do samej ziemi.
137:8 - O, córko Babilonu, ty, która wszystko burzysz, szczęśliwy, kto tobie odpłaci za to, co nam uczyniłaś.
137:9 - Błogosławiony ten, kto schwyci i roztrzaska o skałę twoje dzieci!