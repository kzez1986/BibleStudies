27:1 - A gdy nastał ranek, wszyscy najwyżsi kapłani i starsi ludu postanowili zgładzić Jezusa.
27:2 - Związali Go tedy, wyprowadzili i wydali namiestnikowi Piłatowi.
27:3 - A Judasz, ten, który Go zdradził, widząc, że został skazany, poczuł żal. Odniósł tedy trzydzieści srebrników najwyższym kapłanom i starszym ludu mówiąc:
27:4 - Zgrzeszyłem wydając krew niewinną. A oni odpowiedzieli: Co nam do tego? To twoja sprawa.
27:5 - Rzuciwszy tedy srebrniki do przybytku, oddalił się, a potem poszedł i powiesił się.
27:6 - A najwyżsi kapłani, wziąwszy pieniądze, powiedzieli: Nie można włożyć ich do skarbca, bo to zapłata za krew.
27:7 - I naradziwszy się, kupili za te pieniądze pole garncarzowe [przeznaczone] na cmentarz dla cudzoziemców.
27:8 - Dlatego pole to nazywa się aż po dzień dzisiejszy „Polem Krwi”.
27:9 - I tak wypełniła się przepowiednia proroka Jeremiasza: Wzięli trzydzieści srebrników jako zapłatę za Oszacowanego, za Oszacowanego przez synów Izraela.
27:10 - I dali je za pole garncarza, tak jak mi rozkazał Pan.
27:11 - A Jezusa stawiono przed namiestnikiem, który Go zapytał: Czy Ty jesteś królem żydowskim? Odpowiedział Jezus: Ty mówisz.
27:12 - A potem, gdy Go oskarżali najwyżsi kapłani i starsi ludu, nie odpowiadał wcale.
27:13 - Wtedy zapytał Go Piłat: Czy nie słyszysz, co zeznają przeciwko Tobie?
27:14 - Lecz On nie odpowiedział mu ani słowem, tak że namiestnik bardzo się dziwił.
27:15 - A na każde święto namiestnik miał zwyczaj wypuszczać ludowi jednego więźnia, którego chcieli.
27:16 - Był wówczas pewien osławiony więzień, imieniem Barabasz.
27:17 - Powiedział tedy Piłat do zebranych: Którego chcecie, żebym wam wypuścił: Barabasza czy Jezusa, zwanego Mesjaszem?
27:18 - Wiedział bowiem, że skazali Go przez zawiść.
27:19 - A kiedy on badał sprawę, przesłano mu taką oto prośbę od jego żony: Nie miej nic wspólnego z tym Sprawiedliwym. Dziś we śnie wiele wycierpiałam z Jego powodu.
27:20 - Tymczasem najwyżsi kapłani i starsi ludu doradzili ludziom z tłumu, aby się domagali [uwolnienia] Barabasza i zguby dla Jezusa.
27:21 - Zapytał tedy namiestnik: Którego z tych dwóch chcecie, żebym wam wypuścił? A oni odpowiedzieli: Barabasza!
27:22 - Zapytał ich tedy Piłat: Co mam zrobić z Jezusem, którego nazywają Mesjaszem? A oni wszyscy: Niech będzie ukrzyżowany!
27:23 - I powiedział: Cóż On złego uczynił? Lecz oni jeszcze głośniej krzyczeli: Niech będzie ukrzyżowany!
27:24 - Widząc tedy Piłat, że nic nie może osiągnąć i że zamieszanie robi się przy tym coraz większe, wziął wodę i na oczach tłumu umył sobie ręce, mówiąc: Ja nie odpowiadam za krew tego Sprawiedliwego; to wasza rzecz.
27:25 - A cały lud zawołał: Niech krew Jego spłynie na nas i na nasze dzieci!
27:26 - Wówczas uwolnił im Barabasza a Jezusa, po ubiczowaniu, wydał na ukrzyżowanie.
27:27 - Wtedy żołnierze namiestnika wzięli Jezusa ze sobą do pretorium i zebrali wokół Niego całą kohortę.
27:28 - Potem zdjąwszy zeń odzienie, ubrali Go w płaszcz szkarłatny.
27:29 - Wreszcie upletli koronę z cierni i włożyli Mu ją na głowę. Dali Mu też w prawą rękę trzcinę i klękając przed Nim drwili z Niego mówiąc: Bądź pozdrowiony, królu żydowski!
27:30 - I plując na Niego, brali do rąk trzcinę i bili Go po głowie.
27:31 - A potem, gdy się już zeń naszydzili, zdarli z Niego płaszcz szkarłatny, włożyli nań znów Jego odzienie i odprowadzili Go na ukrzyżowanie.
27:32 - Wychodząc zaś spotkali pewnego człowieka z Cyreny, imieniem Szymon, i kazali mu nieść Jego krzyż.
27:33 - A kiedy przybyli na miejsce zwane Golgotą, to znaczy Miejscem Czaszki,
27:34 - dali Mu do picia wino zmieszane z żółcią. Skosztował i nie chciał pić.
27:35 - A kiedy Go ukrzyżowali, podzielili między siebie Jego odzienie, rzucając o nie losy.
27:36 - I usiadłszy, pilnowali Go.
27:37 - A nad głową Jego umieszczono napis zawierający powód skazania Go na śmierć: To jest Jezus, król żydowski.
27:38 - Wtedy ukrzyżowano wspólnie z Nim dwóch złoczyńców, jednego po prawej, drugiego po lewej stronie.
27:39 - A ci, którzy przechodzili obok, bluźnili Mu potrząsając głowami
27:40 - i mówiąc: Ty, który burzysz świątynię i odbudowujesz ją w ciągu trzech dni, wybaw samego siebie! Skoro jesteś Synem Bożym, zstąp z krzyża!
27:41 - Podobnie też najwyżsi kapłani, szydząc, wołali razem z uczonymi w Piśmie i ze starszymi:
27:42 - Innych ocalał, a siebie samego nie może ocalić. Jest przecież królem Izraela. Niech zstąpi z krzyża, to uwierzymy Mu!
27:43 - Liczył na Boga, niech więc teraz Bóg Go ocali, jeśli Go miłuje Przecież powiedział: Jestem Synem Boga.
27:44 - Złorzeczyli Mu nawet złoczyńcy razem z Nim ukrzyżowani.
27:45 - A od godziny szóstej ciemność zapanowała nad całą ziemią aż do godziny dziewiątej.
27:46 - Około godziny dziewiątej zawołał Jezus donośnym głosem: Eli, Eli, lamma sabachtani, to znaczy: Boże mój, Boże mój, czemuś Mnie opuścił?
27:47 - Słysząc to, niektórzy ze stojących mówili między sobą: On woła Eliasza.
27:48 - Natychmiast też przybiegł jeden z nich, wziął gąbkę, namoczył ją w occie i umocowawszy na trzcinie podał Mu do picia.
27:49 - A inni wołali: Poczekaj, zobaczymy, czy przyjdzie Eliasz, żeby Go wybawić?
27:50 - Jezus zaś, zawoławszy ponownie donośnym głosem, oddał ducha.
27:51 - A oto zasłona świątyni rozdarła się na dwoje, od góry aż do dołu; ziemia zadrżała, a skały zaczęły pękać.
27:52 - Grobowce pootwierały się i wiele ciał świętych, którzy już pomarli, odzyskało życie;
27:53 - wyszły z grobów po Jego zmartwychwstaniu, przyszły do miasta i były oglądane przez wielu.
27:54 - A setnik i ci, którzy z nim pilnowali Jezusa, widząc trzęsienie ziemi i to, co się działo, przerazili się bardzo i mówili: On naprawdę jest Synem Bożym.
27:55 - Było tam wiele kobiet, które przypatrywały się z daleka, te same, które szły za Jezusem aż do Galilei, posługując Mu.
27:56 - Wśród nich znajdowały się: Maria z Magdali, Maria, matka Jakuba i Józefa, i matka synów Zebedeuszowych.
27:57 - A gdy nastał wieczór, przybył pewien bogaty człowiek z Arymatei, imieniem Józef, który był również uczniem Jezusa.
27:58 - Poszedł on do Piłata i poprosił o ciało Jezusa. I rozkazał Piłat, aby mu je wydano.
27:59 - Wziął tedy Józef ciało, owinął je w czyste płótno
27:60 - i złożył w grobie, zupełnie nowym, wykutym na jego polecenie w skale. Przed wejściem do grobu wtoczył wielki kamień i odszedł.
27:61 - A Maria z Magdali i druga Maria, siedząc, pozostały przy grobie.
27:62 - Nazajutrz zaś, to jest po dniu Przygotowania, najwyżsi kapłani i faryzeusze poszli wszyscy razem do Piłata
27:63 - i powiedzieli: Panie, przypominamy sobie, że ten oszust, gdy jeszcze żył, powiedział: Zmartwychwstanę po trzech dniach.
27:64 - Rozkaż więc, żeby pilnowano grobowca aż do trzeciego dnia, by czasem nie przyszli uczniowie Jego, nie wykradli Go i nie powiedzieli ludziom: Zmartwychwstał. Wówczas to ostatnie oszustwo byłoby gorsze niż pierwsze.
27:65 - A Piłat odpowiedział: Oto macie straż. Idźcie i pilnujcie, jak możecie.
27:66 - Poszli tedy, opieczętowali kamień, postawili straż.