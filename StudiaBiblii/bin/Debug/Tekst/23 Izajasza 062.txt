62:1 - O Syjonie nigdy mówić nie przestanę i nigdy nie spocznę w Jerozolimy sprawie. Aż zajaśnieje jej sprawiedliwość jak jutrzenka, a jej zbawienie płonąć będzie jak pochodnia.
62:2 - I wtedy wszystkie narody ujrzą sprawiedliwość, a wszyscy królowie twoją pochwałę. I będą cię nazywać twym nowym imieniem, które wypowiedzą usta samego Pana.
62:3 - Będziesz jak lśniąca korona w palcach twojego Pana, wspaniałym turbanem w rękach twego Boga.
62:4 - Nie będą cię już nazywać Porzuconą, a o twojej ziemi nie powiedzą, że jest opuszczona. Ciebie nazywać będą teraz Moje umiłowanie, a całą twoją ziemię Oblubienicą. Pan bowiem znalazł w tobie upodobanie i poślubiona zostanie cała twoja kraina.
62:5 - Jak młodzieniec bierze za żonę dziewicę, tak twój Budowniczy poślubi ciebie. Jak małżonek cieszy się swą oblubienicą, tak twój Bóg będzie radował się tobą.
62:6 - Na murach twoich, o Jerozolimo, postawię strażników, którzy nie spoczną ni we dnie, ni w nocy. Wy, co wszystko przypominacie Panu, wy nigdy nie będziecie mieć dla siebie wytchnienia!
62:7 - A wy Jemu też nie dawajcie spokoju, dopóki Jeruzalem nie odbuduje i nie uczyni powodem do chluby w samym środku ziemi.
62:8 - A Pan poprzysiągł na swoją prawicę i na swoje potężne ramię: Nigdy już nie oddam twojego zboża na pożywienie dla wrogów. Cudzoziemcy nie będą już pić twego wina, tego wina, nad którym sam tak się trudziłeś.
62:9 - Zboże spożywać będą ci, co je zbierali, i jednogłośnie chwalić będą Pana. Pracujący przy winobraniu własne wino pić będą, zasiadając na progu mojego przybytku.
62:10 - Przechodźcie, przechodźcie przez bramy, zróbcie miejsce dla ludu, wyrównajcie i wygładźcie drogę, pousuwajcie z niej wszystkie kamienie, podnieście sztandary na znak dla narodów.
62:11 - Oto głos Pana rozbrzmiewa aż po wszystkie krańce ziemi. Powiedzcie Córce Syjonu, że oto jej Wybawiciel nadchodzi. Towarzyszy Mu nagroda za Jego zwycięstwo, a przed Nim niosą wszystkie Jego łupy.
62:12 - Będą ich nazywać Ludem świętym i Odkupionym przez Pana. Ty imię otrzymasz Poszukiwanej oraz Miasta nieopuszczonego.