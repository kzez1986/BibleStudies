135:1 - Alleluja! Wysławiajcie imię Pana, wysławiajcie je, wszyscy słudzy Pańscy!
135:2 - Wy, co przebywacie w domu Pana, w przedsionkach domu naszego Boga.
135:3 - Wysławiajcie Pana, bo Pan jest dobry, śpiewajcie i grajcie na cześć Jego Imienia, bo jest bardzo łaskawy.
135:4 - Pan wybrał sobie Jakuba, a Izraela wziął na własność.
135:5 - Tak, ja wiem, że Pan jest wielki, Pan nasz jest większy od wszystkich bogów.
135:6 - Czyni wszystko, co Mu się podoba, tak w niebie, jak i na ziemi, na morzach i we wszelkich głębinach.
135:7 - Z najodleglejszych krańców ziemi sprowadza obłoki, On wywołuje błyskawice i sprawia, że deszcz pada, i ze swych komnat wysyła gwałtowne wichry.
135:8 - To On wytracił pierworodnych w Egipcie, pierworodnych z ludzi i zwierząt.
135:9 - [Przeciwko tobie, Egipcie, zesłał znaki i cuda, przeciwko faraonowi i wszystkim sługom jego].
135:10 - Wytracił wiele narodów, zgładził najpotężniejszych królów:
135:11 - Sichona, króla Amorytów, Oga, króla Baszanu, i wszystkich władców Kanaanu.
135:12 - A ziemie ich dał Izraelowi, jako dziedzictwo Izraelowi, ludowi swemu.
135:13 - Twoje imię, o Panie, niechaj trwa na wieki, a pamięć o Tobie - z pokolenia na pokolenie.
135:14 - Pan bowiem jest sprawiedliwy wobec swego ludu i okazuje litość swym sługom.
135:15 - A bogowie pogan - to srebro i złoto, to [tylko] dzieło rąk [ledwie] człowieka.
135:16 - Mają wprawdzie usta, ale nie mówią, i oczy mają, ale nic nie widzą.
135:17 - Uszy też mają, ale nic nie słyszą, i nos mają, lecz nie czują zapachów.
135:18 - Do bogów podobni są ci, co ich czynili, i wszyscy, którzy tym bogom ufają.
135:19 - Wysławiaj Pana, domu Izraela, wysławiaj Pana, domu Aarona.
135:20 - Wysławiaj Pana, domu Lewiego, wysławiajcie Pana, wszyscy bogobojni Jego.
135:21 - Niech będzie uwielbiony na Syjonie Pan, który panuje w Jeruzalem. Alleluja!