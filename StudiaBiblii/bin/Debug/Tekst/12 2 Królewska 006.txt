6:1 - Uczniowie proroków powiedzieli do Elizeusza: Okazuje się, że miejsce, na którym zbieramy się wokół ciebie, jest dla nas za małe.
6:2 - Przenieśmy się nad Jordan. Każdy wytnie tam przynajmniej jedno drzewo i zbudujemy sobie pomieszczenia, w których będziemy mogli mieszkać. Rzekł na to Elizeusz: Dobrze, idźcie!
6:3 - A ktoś z nich powiedział: Zechciej i ty pójść ze swymi sługami! Odpowiedział: Dobrze, pójdę.
6:4 - I poszedł z nimi. Kiedy przybyli nad Jordan, zaczęli ścinać drzewa.
6:5 - W pewnej chwili jednemu ze ścinających drzewo siekiera [wymknęła się z ręki i] wpadła do wody. A on zawołał przerażony: Biada mi, panie mój! [Ta siekiera] była pożyczona!
6:6 - Wtedy mąż Boży zapytał: Gdzie wpadła? A on wskazał miejsce. Odłupał tedy Elizeusz kawałek drzewa, wrzucił w to miejsce i oto siekiera wypłynęła na wierzch.
6:7 - Powiedział Elizeusz: Weź ją sobie! A on wyciągnął rękę i wziął ją.
6:8 - Król Aramejczyków prowadził wojnę z Izraelem. Pewnego razu, naradziwszy się ze swymi sługami, powiedział: Mój obóz będzie w tym a w tym miejscu.
6:9 - Lecz mąż Boży posłał kogoś do króla izraelskiego z ostrzeżeniem: Nie waż się przechodzić przez tę okolicę, bo tam właśnie udają się Aramejczycy!
6:10 - Posłał tedy król izraelski swoich ludzi na miejsce wskazane przez męża Bożego, nakazując im, żeby się tam mieli ciągle na baczności.
6:11 - Bardzo to zaniepokoiło króla Aramu. Zwołał więc ponownie wszystkie swoje sługi i zapytał: Powiedzcie mi, proszę, kto z was jest za królem izraelskim.
6:12 - Na to jeden ze sług odpowiedział: Nikt, królu mój i panie. To Elizeusz, prorok izraelski, powtórzył królowi izraelskiemu to, co ty powiedziałeś w twojej sypialni.
6:13 - Powiedział tedy król: Idźcie, dowiedzcie się, gdzie on jest, a ja wydam rozkaz, żeby go schwytano. I doniesiono mu wkrótce, że jest w Dotan.
6:14 - Wysłał więc natychmiast konie, rydwany i silny oddział wojska, który dotarłszy nocą na miejsce, otoczył całe miasto.
6:15 - Sługa męża Bożego wstał tego dnia wczesnym rankiem, a gdy wyszedł na zewnątrz, zobaczył całe miasto otoczone wojskiem, końmi i rydwanami. I powiedział sługa do Elizeusza: Ach, panie mój! Co my teraz zrobimy?
6:16 - A on odpowiedział: Nie bój się wcale! Ci, co są z nami, są o wiele liczniejsi niż ci, co są z nimi.
6:17 - I tak Elizeusz zaczął się modlić: Jahwe, otwórz mu oczy, żeby dobrze widział. I otworzył Jahwe oczy owego sługi, który zobaczył nagle, że na górze było pełno koni i rydwanów ognistych, a pośród nich znajdował się Elizeusz.
6:18 - Kiedy Aramejczycy zbliżali się do męża Bożego, Elizeusz tak modlił się do Jahwe: Racz porazić ślepotą cały ten naród! I zesłał Jahwe na nich ślepotę, zgodnie ze słowami Elizeusza.
6:19 - Elizeusz zaś im powiedział: To nie ta droga i nie to miasto. Chodźcie za mną, a ja was zaprowadzę do męża Bożego, którego szukacie. I zaprowadził ich do Samarii.
6:20 - Kiedy zaś przyszli do Samarii, Elizeusz powiedział: Jahwe, otwórz oczy tym ludziom, żeby dobrze widzieli! I otworzył Jahwe ich oczy, i zobaczyli, że oto są w samym środku Samarii.
6:21 - A król izraelski zobaczywszy ich zapytał Elizeusza: Czy mam ich zaatakować, ojcze mój? Czy mam na nich uderzyć?
6:22 - Elizeusz zaś odpowiedział: Nie atakuj ich! Nie będziesz zabijał tych, których za pomocą miecza i łuku bierzesz do niewoli. Daj im chleba i wody, niech się najedzą i napiją, a potem niech wracają do swojego pana.
6:23 - Urządził więc im król izraelski wielką ucztę, a gdy się najedli, pozwolił im odejść w spokoju. I udali się do swojego pana. Żadne zbrojne oddziały Aramejczyków nie zapuszczały się już więcej na ziemię izraelską.
6:24 - W jakiś czas potem Ben-Hadad, król Aramejczyków, zebrał wszystkie swoje wojska, wyruszył na wojnę i rozpoczął oblężenie Samarii.
6:25 - W Samarii zapanował wtedy wielki głód. Oblężenie bowiem było tak srogie, że za głowę osła dawano osiemdziesiąt sykli srebra, a za ćwierć kaba dzikiej cebuli - pięć sykli srebra.
6:26 - Kiedy pewnego razu król obchodził mury, jakaś kobieta zaczęła wołać do niego:
6:27 - Ratuj mnie, królu mój! A on odpowiedział: Jeżeli nawet Jahwe nie przychodzi ci na pomoc, to jakże ja mogę cię uratować? [Zbożem] z klepiska czy [oliwą] z tłoczni?
6:28 - I zapytał król: Co ci jest? A ona odrzekła: Ta kobieta powiedziała, żebym dała na dziś do zjedzenia mojego syna, a jutro żebyśmy zjadły jej dziecko.
6:29 - Ugotowałyśmy więc i zjadłyśmy mojego syna. Następnego dnia powiedziałam do niej, żeby dała do zjedzenia swoje dziecko. Ona jednak swojego syna ukryła.
6:30 - Usłyszawszy to, co powiedziała kobieta, król rozdarł swoje szaty. Gdy król obchodził mury, ludzie widzieli, że miał on na sobie pod wierzchnią szatą wór pokutny.
6:31 - Król zaś powiedział: Niech Bóg ześle na mnie wszystko, co najgorsze, jeżeli Elizeusz, syn Szafata, nie straci jeszcze dziś swojej głowy.
6:32 - Tymczasem Elizeusz wraz ze starszymi, którzy siedzieli wokół niego, przebywał we własnym domu. Nagle pojawił się u niego wysłannik królewski. Zanim jednak przybył do niego wysłannik samego króla, Elizeusz powiedział do starszych: Czy wiecie, że ten syn mordercy posłał tu kogoś, żeby mnie pozbawił głowy? Miejcie się na baczności! Kiedy ów wysłannik przyjdzie, zamknijcie drzwi i nie wpuszczajcie go do domu. Ale za nim już można posłyszeć kroki jego pana.
6:33 - Jeszcze im to mówił, gdy sam król stanął koło niego i powiedział: Patrz, wszystkie nieszczęścia pochodzą od Jahwe. Czyż mogę spodziewać się jeszcze czegoś dobrego od Jahwe?