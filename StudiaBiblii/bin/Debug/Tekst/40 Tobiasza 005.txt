5:1 - Odpowiedział na to Tobiasz: Pragnę uczynić tak, jak mi nakazałeś, mój ojcze.
5:2 - Ale jak będę mógł odzyskać pieniądze? Przecież ani on mnie nie zna, ani ja nie znam jego. Co mam mu pokazać na dowód, żeby mnie rozpoznał i zwrócił mi pieniądze? Poza tym nie znam drogi do Medii.
5:3 - Odpowiedział Tobiasz swojemu synowi: Złożyliśmy podpisy na pokwitowaniu, które ja podzieliłem na dwie części. Jedną zatrzymałem przy sobie, a drugą dałem z pieniędzmi. Powiedz, że przekazałem te pieniądze przed dwudziestu laty. A teraz, synu, weź kogoś poważnego ze sobą w tę podróż. Zapłacę mu za to, kiedy powrócisz. Ruszaj zatem w drogę i przywieź te pieniądze.
5:4 - Szukając jakiegoś towarzysza podróży, Tobiasz spotkał Rafała. Rafał był aniołem, ale Tobiasz tego nie wiedział.
5:5 - I zapytał [Rafała]: Skąd ty jesteś, przyjacielu? Anioł odpowiedział: Jestem jedynym spośród twoich braci Izraelitów. Przyszedłem tu szukać jakiejś pracy. Wtedy Tobiasz rzekł: Czy znasz drogę do Medii?
5:6 - A tamten odpowiedział: Tak. Byłem tam wiele razy i wszystkie drogi znam na pamięć. Nieraz bywałem w Medii i mieszkałem u Gabaela, jednego z naszych współbraci, mieszkających w Raga, w Medii. Z Ekbatany do Raga - to dobre dwa dni zwykłego marszu. Raga leży na wzgórzu, a Ekbatana na samym środku doliny.
5:7 - Powiedział tedy Tobiasz: Poczekaj tu chwilę młodzieńcze, powiem tylko mojemu ojcu, że chcę, byś poszedł ze mną, i że ci za to zapłacę.
5:8 - Anioł zaś na to: Idź, ale zaraz wracaj.
5:9 - Poszedł więc Tobiasz, żeby powiedzieć, że znalazł kogoś wśród współbraci Izraelitów. Rzekł na to ojciec: Zawołaj go tu! Chciałbym się dowiedzieć, z jakiego jest on rodu i pokolenia i czy jest na tyle godny zaufania, aby mógł iść z tobą. Wyszedł tedy Tobiasz i powiedział: Przyjacielu, mój ojciec chce cię widzieć.
5:10 - Kiedy [anioł] wszedł do środka, Tobiasz pierwszy go pozdrowił, a on odpowiedział życząc szczęścia [Tobiaszowi]. A Tobiasz na to: Czy ja mogę jeszcze w ogóle zażywać jakiegoś szczęścia? Jestem ślepcem! Nie dla mnie już blask nieba. Jestem pogrążony w ciemnościach, jestem jak umarli, do których już nie dociera światło. Jestem jakby pogrzebany za życia. Słyszę głosy ludzkie, ale nikogo nie widzę. Wtedy rzekł anioł: Nie trać nadziei! Pan Bóg na pewno cię uzdrowi. Tylko miej ufność! Tobiasz powiedział: Mój syn, Tobiasz, udaje się do Medii. Czy chcesz pójść z nim jako przewodnik? Za wszystko ci zapłacę, mój bracie. [Anioł] odpowiedział: Tak, chętnie z nim pójdę. Znam dobrze wszystkie drogi. Byłem wiele razy w Medii, przemierzyłem wszystkie doliny i wzgórza, znam wszystkie ścieżki.
5:11 - Tobiasz rzekł: Powiedz mi, z jakiego pochodzisz pokolenia i rodu?
5:12 - A Rafał zapytał: A po cóż ci wiedzieć, z jakiego jestem pokolenia? Na to odrzekł Tobiasz: Chciałbym wiedzieć, czyim jesteś synem i jak masz na imię.
5:13 - Wtedy odpowiedział Rafał: Nazywam się Azariasz i jestem synem wielkiego Ananiasza, jednego spośród twoich braci z tego samego pokolenia.
5:14 - A Tobiasz na to: Witaj, mój bracie! Nie gniewaj się, że tak wypytywałem o twoje pokolenie i ród. Widzę teraz, że jesteś moim krewnym i że pochodzisz z dobrego i szlachetnego rodu. Poznałem kiedyś Ananiasza i Natana, synów wielkiego Szemajasza. Odbywaliśmy razem pielgrzymkę do Jerozolimy, aby pomodlić się tam do Pana i złożyć Mu ofiarę z pierwocin oraz dziesięciny naszych plonów. Obaj oni nie dali się sprowadzić na manowce nawet wtedy, kiedy nasi bracia odeszli od Boga. Masz bardzo szlachetnych przodków, mój bracie. Witam cię z radością.
5:15 - Ale powiedz mi, jakiej zapłaty spodziewasz się ode mnie? Czy zgodzisz się na jedną drachmę za każdy dzień i całodzienne utrzymanie? Tyle dostaje także mój syn.
5:16 - Dorzucę jeszcze coś do tego, kiedy wrócicie cali i zdrowi.
5:17 - I tak doszli do porozumienia. Wtedy powiedział Tobiasz do swojego syna: Przygotuj się do drogi. Życzę ci szczęśliwej podróży. A kiedy syn był już gotowy, powiedział mu jego ojciec: Ruszaj zatem razem z twoim towarzyszem. A Bóg, który ma swoje mieszkanie na niebiosach, będzie miał was w swojej opiece. Niech was prowadzi i ma w swej opiece Jego anioł. Tobiasz, nim wyruszył w drogę, uściskał swego ojca i matkę.
5:18 - Anna zaś, matka Tobiasza, płacząc zapytała swego męża: Dlaczego wysłałeś w tę podróż naszego syna? Czyż nie był on dla nas podporą na starość, gdy wychodził od nas i wracał do domu?
5:19 - Przecież my wcale nie potrzebujemy tych pieniędzy. Nie znaczą one nic w porównaniu z życiem naszego syna.
5:20 - Wystarczy nam tego, co otrzymujemy od Pana do życia.
5:21 - Rzekł na to Tobiasz: Nie martw się, siostro! Wróci on cały i zdrów, i znów będziesz się cieszyć jego widokiem.
5:22 - Towarzyszy mu bowiem dobry anioł, tak że jego wyprawa na pewno zakończy się szczęśliwie. Z pewnością wróci cały i zdrów.
5:23 - Wtedy dopiero przestała płakać.