20:1 - Potem zabrał głos Sofar z Naamy i tak powiedział:
20:2 - Wzburzenie każe mi przemówić, nie mogę już dłużej milczeć.
20:3 - Po wysłuchaniu tych złośliwych napomnień rozsądek mi każe tak ci odpowiedzieć.
20:4 - Czy nie wiesz, że od samego początku, odkąd człowiek stanął na tej ziemi,
20:5 - bezbożnik krótko cieszy się swym szczęściem i jedną chwilę trwa radość grzesznika?
20:6 - Choćby niebios sięgał swą pychą i głową obłoki przebijał,
20:7 - zginie kiedyś na zawsze jak zjawa, a ci, co go widzieli, spytają: Gdzież się podział?
20:8 - Przeminie jak sen, nikt go już nie znajdzie, zniknie jak nocne marzenie.
20:9 - Oczy, które nań patrzyły, już go nie zobaczą, nie zauważy go nikt w jego dawnym domostwie.
20:10 - Jego synowie żebrzą wśród ubogich, a on własnymi rękami rozdaje, co posiada.
20:11 - Jego kości, tak krzepkie za młodu, teraz razem z nim do ziemi składają.
20:12 - W jego ustach zło dobrze smakuje, nosi je chętnie pod swoim językiem.
20:13 - Trzyma je tam i nie chce się z nim rozstać, mocno je przyciska do podniebienia.
20:14 - To, co zje, psuje się w jego wnętrzu, staje się trucizną dla całego ciała.
20:15 - Dobra zaś, które pożarł, musi teraz zwrócić, Bóg sam wyrzuca je z niego.
20:16 - Wchłaniał w siebie kiedyś jad wężowy, kąsa go teraz język żmii.
20:17 - Nie popatrzy już na strumienie oliwy, na rzeki mleka i miodu.
20:18 - Musi oddać swoje zarobki, nie nacieszy się nimi, nie wykorzysta nazbieranych bogactw.
20:19 - Kiedyś krzywdził ubogich, powalał ich na ziemię, przywłaszczał sobie domy, których nie budował.
20:20 - Nie mógł nigdy nasycić swej chciwości, nie uratują go teraz wszystkie jego skarby.
20:21 - Nic już nie ujdzie jego zachłanności i dlatego nietrwałe jest jego szczęście.
20:22 - Popadnie w nędzę mimo obfitości i będzie dźwigał ciężar niedostatku.
20:23 - I oto kiedy pełen będzie brzuch przestępcy, Bóg na niego swój gniew wyleje i wymierzy w niego wszystkie swoje ciosy.
20:24 - Będzie on uciekał przed bronią z żelaza, będą doń strzelać z brązowych łuków.
20:25 - Aż przez plecy przeszyją go strzały Boga, ich ostrze dosięgnie wątroby, a nim całym zawładnie groza.
20:26 - Ciemności zagłady - oto, co go czeka, strawi go nie wiadomo skąd pochodzący ogień, niszcząc razem z nim wszystko, co jest w namiocie.
20:27 - Niebiosa ujawniają jego winę, podniesie się przeciw niemu ziemia.
20:28 - Fale potopu dom mu rozniosą, potoki wody w dzień Jego gniewu.
20:29 - Oto, co spotka odstępcę od Boga, oto dziedzictwo, które mu Bóg przyznał.