14:1 - W drugim roku panowania Joasza, syna Joachaza, króla izraelskiego, królem judzkim został Amazjasz, syn Joasza.
14:2 - Miał on dwadzieścia pięć lat, kiedy wstępował na tron, a rządził w Jerozolimie przez lat dwadzieścia dziewięć. Jego matka nazywała się Joaddan i pochodziła z Jerozolimy.
14:3 - Czynił [Amazjasz] to, co prawe w oczach Jahwe, ale nie tak jak jego praojciec, Dawid. Naśladował we wszystkim swego ojca Joasza.
14:4 - Miejsca kultu na wyżynach nie zniknęły jednak całkowicie. Lud w dalszym ciągu składał ofiary krwawe i spalał kadzidła na wyżynach.
14:5 - Kiedy już Amazjasz mocniej uchwycił władzę we własne ręce, zwrócił się przeciw sługom, którzy kiedyś zabili jego ojca, króla.
14:6 - Ale nie zgładził wszystkich synów morderców, zgodnie z tym, co jest napisane w prawie Mojżeszowym, w którym Jahwe tak nakazuje: Ojcowie nie muszą ponosić śmierci za swoich synów, a dzieci nie muszą umierać za rodziców. Niech każdy umiera za własne grzechy.
14:7 - W Dolinie Soli wyciął dziesięć tysięcy Edomitów, obległ i zdobył miasto Selę, i nadał mu nową nazwę: Jokteel. Tak też nazywa się ono po dzień dzisiejszy.
14:8 - Wysłał tedy Amazjasz swoich ludzi do Joasza, syna Joachaza, syna Jehu, króla izraelskiego, i kazał mu powiedzieć: Przyjdź, to zmierzymy się [w walce]!
14:9 - Na to Joasz, król izraelski, odpowiedział przez swoich wysłanników Amazjaszowi, królowi judzkiemu: Cierń z Libanu przesłał cedrowi na Libanie taką oto prośbę: Daj twą córkę za żonę mojemu synowi! Lecz dzikie zwierzęta, żyjące na Libanie, biegnąc stratowały cierń.
14:10 - To prawda, że pokonałeś Edomitów, i dlatego pełne pychy jest twoje serce. Upajaj się twoją chwałą, ale pozostań u siebie. Po co masz ściągać nieszczęście na siebie samego i całą Judę?
14:11 - Ale Amazjasz go nie usłuchał. Tak więc wyruszył Joasz, król izraelski, i zmierzył się z Amazjaszem, królem judzkim, pod Bet-Szemesz w Judzie.
14:12 - Izraelici pokonali mieszkańców Judy, tak że szukali oni schronienia pod własnymi namiotami.
14:13 - Amazjasza zaś, króla judzkiego, syna Joasza, syna Ochozjasza, pojmał pod Bet-Szemesz Joasz, król izraelski. Potem dotarł do Jerozolimy, zrobił w murze miasta wyłom na czterysta łokci, to znaczy od Bramy Efraima aż do Bramy Węgła,
14:14 - zabrał wszystko złoto i srebro oraz wszystkie [cenne] przedmioty, które znajdowały się w świątyni Jahwe tudzież w skarbcach pałacu królewskiego. Wziął też zakładników i wrócił do Samarii.
14:15 - Pozostałe dzieje Joasza, wszystkie jego poczynania, jego męstwo, a zwłaszcza zwycięskie wojny z Amazjaszem, królem judzkim, są opisane w Księdze Kronik Królów Izraelskich.
14:16 - Kiedy Joasz odszedł do swoich przodków i został pochowany obok królów izraelskich w Samarii, władzę po nim objął jego syn Jeroboam.
14:17 - Amazjasz, syn Joasza, króla judzkiego, żył jeszcze piętnaście lat po śmierci Joasza, syna Joachaza, króla izraelskiego.
14:18 - Pozostałe dzieje Amazjasza są opisane w Księdze Kronik Królów Judzkich.
14:19 - Kiedy uknuto przeciw niemu spisek w Jerozolimie, uciekł do Lakisz. Ścigano go jednak aż do Lakisz i tam zgładzono.
14:20 - Ciało jego przewieziono końmi do Jerozolimy i tam, w Mieście Dawidowym, pochowano obok jego przodków.
14:21 - Wtedy cały lud judzki ustanowił królem, na miejsce Amazjasza, jego szesnastoletniego syna Azariasza.
14:22 - To Azariasz odbudował Elat i przywrócił go Judzie, kiedy król [jego ojciec], odszedł już do swoich przodków.
14:23 - W piętnastym roku panowania Amazjasza, króla judzkiego, królem izraelskim w Samarii został Jeroboam, syn Joasza. Jego rządy trwały czterdzieści jeden lat.
14:24 - Czynił on wszystko to, co złe w oczach Jahwe: Naśladował we wszystkich występkach syna Nebata, Jeroboama, który doprowadził do upadku cały Izrael.
14:25 - On to utrwalił granice Izraela od Wejścia do Chamat aż do Morza Araby, zgodnie z tym, co Jahwe, Bóg Izraela, powiedział przez usta sługi swojego, syna Amittaja, proroka Jonasza, który żył w Gat-ha-Chefer.
14:26 - Jahwe widział bowiem wielki ucisk Izraelitów, wśród których nie było już ani niewolnika, ani wolnego - nikogo, kto mógłby pospieszyć Izraelowi z pomocą.
14:27 - Ale Jahwe nie postanowił jeszcze wymazać imienia Izraela spod niebios i zesłał mu wybawienie przez ręce Jeroboama, syna Joasza.
14:28 - Pozostałe dzieje Jeroboama, wszystkie jego dokonania, jego męstwo, a zwłaszcza to, jak zdobył i ponownie przyłączył do Izraela Damaszek oraz Chamat, należące kiedyś do Judy - wszystko to jest opisane w Księdze Kronik Królów Izraelskich.
14:29 - Kiedy Jeroboam odszedł do swoich przodków, królów izraelskich, władzę po nim objął jego syn Zachariasz.