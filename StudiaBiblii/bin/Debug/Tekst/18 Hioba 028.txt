28:1 - Są miejsca, gdzie kopie się srebro, są miejsca, w których oczyszcza się złoto.
28:2 - Żelazo dobywa się z ziemi, skałę w miedź się przetapia.
28:3 - Człowiek sam wyznacza ciemnościom granice, umie wszystko dokładnie przeszukać, nawet kamienie ciemne, nieprzejrzyste.
28:4 - Lud obcy żłobi podziemne chodniki, zapomniane, dla stopy ludzkiej niedostępne. I jakby zawieszeni chwieją się z dala od ludzi.
28:5 - Ziemia, z której chleb pochodzi, w swoich głębinach jest niszczona ogniem,
28:6 - dlatego że są w niej kamienie szafiru i warstwy piasku ze złota.
28:7 - Nie trafi tam żaden ptak drapieżny, nie dostrzega jej bystre oko sępa.
28:8 - Dzikie zwierzę nie ma do niej dostępu, nawet lew nie zapuszcza się tam nigdy
28:9 - by wziąć do ręki twardy krzemień, człowiek wywraca góry aż do podstaw.
28:10 - Wyrąbuje w skałach podziemne korytarze, gdzie oczy jego widzą wszystko, co kosztowne.
28:11 - Tam zakłada na źródłach strumieni, na powierzchnię dobywa wszystko, co ukryte.
28:12 - Ale gdzie można mądrość znaleźć? Gdzie są przybytki wiedzy?
28:13 - Nikt nie wie, gdzie jej szukać, bo nie znajdziesz jej w krainie żyjących.
28:14 - Otchłanie morskie mówią: Nie ma jej u nas, bezmiary oceanów także jej nie znają.
28:15 - Nie można jej otrzymać za złoto, jej wartości nie odmierzysz srebrem.
28:16 - Nie można za nią zapłacić złotem Ofiru, kosztownym sardoniksem ni szafirem.
28:17 - Ze złotem lub szkłem porównać się nie da, nie dadzą się na nią wymienić złote naczynia.
28:18 - Nic wobec niej nie znaczą korale, kryształy, mądrość - to znacznie więcej niż perły.
28:19 - I topaz z Kusz też jej nie dorówna, nie da się jej nabyć za najczystsze złoto.
28:20 - Gdzież więc można znaleźć mądrość? Gdzie są przybytki wiedzy?
28:21 - Ukryte starannie przed oczyma żyjących i zasłonięte przed niebieskim ptactwem.
28:22 - Zaświaty i śmierć oświadczają: Dotarł do nas słaby odgłos jej sławy.
28:23 - Tylko Bóg zna do niej drogę i tylko On wie, gdzie jest jej mieszkanie.
28:24 - Bo sięga wzrokiem aż po krańce ziemi i widzi wszystko, co jest pod niebem.
28:25 - Kiedy wichrom udzielał ich siły i wodom wyznaczał granice,
28:26 - gdy ustanawiał prawa deszczom i wytyczał szlaki piorunom,
28:27 - wtedy widział ją i liczył, ustanawiał i na wskroś przenikał.
28:28 - A do człowieka powiedział: Pamiętaj, że bojaźń Boża to mądrość, a unikanie zła to wiedza prawdziwa.