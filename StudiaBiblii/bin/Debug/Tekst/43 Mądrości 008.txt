8:1 - Od krańca do krańca sięga potężnie i w sposób pełen dobroci wszystkim rządzi.
8:2 - Umiłowałem ją i poszukiwałem jej od młodości mojej, i pragnąłem wziąć ją sobie za oblubienicę, i stałem się miłośnikiem jej piękna.
8:3 - [A ona] ciesząc się zażyłością z Bogiem, uroku dodaje swemu szlachetnemu urodzeniu; i ukochał ją Pan wszechrzeczy.
8:4 - Jest bowiem wtajemniczona w naukę Bożą; jest tą, która wyrokuje o dziełach Boga.
8:5 - A jeśli bogactwo jest w życiu dobrem godnym pożądania, to cóż jest cenniejszego nad Mądrość, która stwarza wszystko?
8:6 - Jeśli zaś do roztropności należy działanie, to ze wszystkiego, co istnieje, któż większym jest od Mądrości twórcą?
8:7 - I jeśli ktoś kocha sprawiedliwość, to jej dziełami są cnoty; uczy bowiem umiarkowania i roztropności, i sprawiedliwości, i męstwa, [tych cnót], ponad które nie ma nic w życiu pożyteczniejszego dla ludzi.
8:8 - A jeśli ktoś rozległej wiedzy pożąda, ona zna to, co było od początku, i o tym, co będzie, wyrokuje. Rozumie utarte przysłowia i zna rozwiązania zagadek, i rozpoznaje naprzód znaki i cuda, i następstwa epok i czasów.
8:9 - Postanowiłem przeto wziąć ją sobie za towarzyszkę życia, wiedząc, że mi doradzi w dobrym i pocieszycielką będzie w kłopotach i w smutku.
8:10 - Dzięki niej będę miał sławę u ludu i nawet jako młodzieniec - u starszych poszanowanie.
8:11 - Okażę się bystrym w sądzie, a w obliczu nawet najmocniejszych będę podziwiany.
8:12 - Na mnie, gdy zamilknę, czekać będą [bym mówił], a mówiąc będą się przysłuchiwać; gdy będę w pełni wywodów, położą na ustach swoich ręce.
8:13 - Dzięki niej posiądę nieśmiertelność i pamięć wieczną zostawię tym, którzy będą po mnie.
8:14 - Będę rządził ludami i narody będą mi poddane.
8:15 - Będą się mnie lękać, słysząc o mnie, królowie straszliwi. Okażę się dobrym wśród ludu, a mężnym na wojnie.
8:16 - Wszedłszy do domu mego z Mądrością będę współodpoczywał, albowiem jej towarzystwo nie sprawia przykrości, a przebywanie z nią nie przynosi goryczy, jeno wesele i radość.
8:17 - Tak rozmyślając sam w sobie i rozważając w sercu moim to, że nieśmiertelność polega na przebywaniu z Mądrością,
8:18 - a przyjaźń z nią daje szlachetną radość, w dziełach zaś rąk jej bogactwo niewyczerpane i roztropnością jest przebywanie w jej towarzystwie, a chwałą - jedność z nią na rozmach - chodziłem wszędzie szukając, jak by ją wziąć do siebie.
8:19 - A byłem dziecięciem szlachetnym, obdarzonym dobrą duszą;
8:20 - albo raczej będąc dobrym, wszedłem do nieskalanego ciała.
8:21 - Wiedząc zaś, że nie inaczej będę silny, jak tylko gdy mi to będzie dane od Boga - a już to było oznaką roztropności: wiedzieć, czyj to jest dar - zwróciłem się do Pana i modliłem się doń, i wołałem z całego serca mego