11:1 - Wtedy zabrał głos Sofar z Naamy i powiedział tak:
11:2 - Czyż tego gaduły nie spotka żadna kara? Czy wystarczy mówić dużo, żeby mieć rację?
11:3 - Czy twoje gadanie ma zamknąć innym usta? Czy z innych wolno ci bezkarnie szydzić?
11:4 - Przechwalałeś się, że czysta jest twoja nauka i że byłeś zawsze niewinnym w oczach Boga.
11:5 - Lecz gdyby Bóg sam raczył przemówić, gdyby otworzył swoje usta przeciw tobie,
11:6 - gdyby zechciał ci ukazać swej mądrości głębie, tak niezwykłe dla rozumu ludzkiego, to musiałbyś przed Nim uznać swoje winy.
11:7 - Ty sam chciałbyś zbadać głębie Boga i przeniknąć doskonałość Wszechmocnego?
11:8 - A jeśli ona wznioślejsza od niebios, co zrobisz? Jeśli głębsza niż wszystkie zaświaty, czy dotrzesz do niej?
11:9 - Miara tej doskonałości sięga ponad ziemię i obszerniejsza od bezmiarów wodnych.
11:10 - Gdy nadchodzi i nakłada więzy lub do sądu wzywa, któż Mu się oprze?
11:11 - Zna On dobrze wszystkich obłudników, widzi zło i nie puszcza go płazem.
11:12 - Czy więc opamiętają się w końcu lekkomyślni albo czy może jakieś zwierzę przyjść na świat jako człowiek?
11:13 - Lecz jeśli będziesz czystego serca i ku Niemu wyciągniesz swe ręce,
11:14 - jeśli twe dłonie będą się trzymać z dala od występku i nie pozwolisz, żeby w twym domu zło zamieszkało,
11:15 - wtedy śmiało podniesiesz oczy bez winy, mocno staniesz i niczego nie będziesz się lękać.
11:16 - Zapomnisz wtedy o swoim cierpieniu, zaledwie je wspomnisz - jak wodę, co odpłynęła.
11:17 - Stanie się jaśniejsze od południa twe życie, a ciemność zmieni się w poranek.
11:18 - I pewniej się poczujesz, bo zobaczysz nadzieję, dobrze strzeżony, będziesz spał spokojnie.
11:19 - Będziesz odpoczywał, nikogo się nie bojąc, a wielu będzie szukać twojej życzliwości.
11:20 - Lecz wtedy oczy przestępców zmętnieją i nie będzie już dla nich żadnego schronienia. Pozostanie im tylko ufać w rychły koniec.