6:1 - Synu mój, gdy poręczałeś za bliźniego, gdy zaręczałeś także za obcego,
6:2 - to sam się związałeś własnymi słowami, zniewoliłeś się tym, co sam powiedziałeś.
6:3 - Wtedy, synu mój, tak postąp: Uwolnij się! Bo znalazłeś się w rękach bliźniego. Idź więc szybko i nalegaj na niego.
6:4 - Nie daj zasnąć swoim oczom, niech nie zaznają pokoju twe powieki.
6:5 - Wyrwij się jak kozica z ręki myśliwego, jak ptak z sideł ptasznika.
6:6 - Człowieku leniwy, popatrz na mrówkę, przyjrzyj się jej pracy i bądź wreszcie mądry!
6:7 - Nie ma ona przecież nauczyciela, żadnego nadzorcy lub przełożonego,
6:8 - a jednak przez lato gromadzi jedzenie w czas żniwa odkłada zapasy.
6:9 - Dokądże więc, leniwcze, będziesz się wylegiwał? Kiedyż wreszcie zechcesz ze snu swego powstać?
6:10 - Pośpij więc sobie jeszcze trochę, podrzem sobie nieco dłużej, załóż bezczynnie ręce, odpoczywaj,
6:11 - a nędza spadnie na ciebie jak na żebraka i niedostatek jak na nędzarza.
6:12 - Grzesznikiem i niegodziwcem jest ten, kto żyje z kłamstwem na ustach,
6:13 - rozgląda się na wszystkie strony i szura nogami, daje palcami różne znaki,
6:14 - a w sercu chowa podstęp i wciąż zło planuje, stale daje powody do kłótni.
6:15 - Spadnie tedy nań niespodziewanie zagłada, w jednej chwili na proch zostanie starty.
6:16 - Sześciu rzeczy nie znosi Pan, siedem budzi u Niego odrazę:
6:17 - wzrok wyniosły, język fałszywy, ręce krwią niewinną splamione,
6:18 - serce kryjące w sobie złe plany, nogi za złem goniące,
6:19 - fałszywe świadectwo, w którym samo kłamstwo, oraz wszczynanie kłótni między braćmi.
6:20 - Pamiętaj, mój synu, o pouczeniach ojcowskich i nie lekceważ sobie wskazań twojej matki.
6:21 - Weź je sobie na zawsze do serca, zawieś je sobie na szyi.
6:22 - Gdy będziesz szedł, niech cię prowadzą, niech cię ostrzegą, kiedy będziesz odpoczywał, rozmawiaj z nimi, gdy będziesz się budził.
6:23 - Bo przykazanie jest niczym pochodnia, a pouczenia - światłem, rady zaś i napomnienia - drogowskazem życia.
6:24 - To one cię uchronią przed kobietą bliźniego i przed obcymi o gładkich językach.
6:25 - Nie pożądaj swym sercem ich piękności, i nie daj się uwieść pięknymi oczyma!
6:26 - Dla nierządnicy każda kromka chleba jest ważna, a cudza żona pozbawi cię życia.
6:27 - Czy można nosić ogień w zanadrzu i nie dopuścić do spalenia ubrania?
6:28 - Czy można chodzić po węglach rozżarzonych i nóg nie poparzyć?
6:29 - Tak jest też z tym, co chodzi do żony bliźniego. Nikt takiej nie może bezkarnie dotykać.
6:30 - Czyż nie pogardza się złodziejem, nawet gdy kradnie, by głód zaspokoić?
6:31 - Gdy zostanie schwytany, musi zwrócić siedmiokroć i oddać wszystko, co posiada w domu.
6:32 - Niemądry jest ten, kto cudzołoży, gubi siebie samego, kto takie rzeczy czyni.
6:33 - Sprowadzi to nań przykre ciosy i hańbę, a tej plamy nic już nie wymaże.
6:34 - Bo zazdrość napełnia gniewem małżonka i gdy nadejdzie dzień zemsty, będzie gotów na wszystko.
6:35 - Nawet nie spojrzy na okup za winę i nie przyjmie darów, choćbyś przyniósł ich wiele.