41:1 - Potem wprowadził mnie do środka samej Świątyni, gdzie pomierzył filary: po sześć łokci z jednej i z drugiej strony.
41:2 - Wejście było szerokie na dziesięć łokci, zaś boczne ściany wejścia miały każda po pięć łokci. Potem zmierzył miejsca Święte: długość wynosiła czterdzieści łokci, a szerokość - dwadzieścia łokci.
41:3 - Następnie przesunął się nieco do przodu i pomierzył filary wejściowe - miały po dwa łokcie, oraz wejście: sześć łokci, zaś długość - dwa.
41:4 - Potem zmierzył długość całego pomieszczenia: dwadzieścia łokci, i jego szerokość: również dwadzieścia łokci. Szerokość wejścia wynosiła siedem łokci. I powiedział do mnie: To jest Święte Świętych.
41:5 - Następnie zmierzył mur Świątyni. Liczył sześć łokci; szerokość przybudowy wynosiła cztery łokcie wokół całej Świątyni.
41:6 - W przybudowie znajdowały się małe cele, jedna obok drugiej. Było ich po trzydzieści na każdym z trzech poziomów [pięter]. W murze Świątyni były występy na [belki stropowe] dla poszczególnych cel. Występy owe służyły za podkłady i dlatego w ścianach samej Świątyni nie musiało już być żadnych otworów.
41:7 - Szerokość cel zwiększała się z każdym poziomem. Otaczały one pierścieniem całą Świątynię jakby piętrami. Dlatego wskutek owej przebudowy rozszerzało się wszystko ku górze, aż do pewnej wysokości. Świątynia bowiem była obudowana ze wszystkich stron.
41:8 - Widziałem też, że wokół Świątyni było jakby podbudowanie, które służyło za podstawę dla cel bocznych. Podbudowanie to było szerokie na całą trzcinę, czyli liczyło sześć łokci.
41:9 - Grubość muru zewnętrznego cel bocznych wynosiła pięć łokci. Pomiędzy celami a murem Świątyni
41:10 - i pomieszczeniami dla kapłanów była przestrzeń wolna, szeroka na dwadzieścia łokci, ciągnąca się wokół całej Świątyni.
41:11 - Wejścia do cel znajdowały się od strony tej wolnej przestrzeni, przy czym jedno wejście było od strony północnej, drugie zaś od strony południowej. Szerokość pasa wolnej przestrzeni miała pięć łokci wszędzie dokoła Świątyni.
41:12 - Po stronie wschodniej, przed placem odgrodzonym znajdował się duży budynek. Jego długość wynosiła dziewięćdziesiąt, a szerokość - siedemdziesiąt łokci, zaś jego mur był gruby na pięć łokci.
41:13 - Zmierzył następnie całą świątynię. Jej długość wynosiła sto łokci, plac zaś odgrodzony wraz ze znajdującą się na nim budowlą i murami był długi również na sto łokci.
41:14 - Szerokość Świątyni od przodu razem z placem odgrodzonym od strony wschodniej wynosiła sto łokci.
41:15 - (a,b) Zmierzył następnie długość całej budowli wzdłuż odgrodzonego placu, od części tylnej Świątyni: było też sto łokci. Wnętrze Świętego Świętych, przedsionki dziedzińca,
41:16 - progi, okna zakratowane, portyki w trzech pomieszczeniach naprzeciw progu - wszystko szlachetnego gatunku, wyłożone drzewem od ziemi aż do okien, w których były kraty.
41:17 - Od wejścia aż do samego środka Świątyni oraz na zewnątrz, wszystko było pokryte płaskorzeźbami,
41:18 - przedstawiającymi cheruby i palmy. Pomiędzy każdą parą cherubów była palma, a każdy cherub miał dwie twarze:
41:19 - twarz ludzka była zwrócona ku jednej palmie, zaś głowa o wyglądzie lwa zwracała się ku drugiej palmie. I tak było dokoła, w całej Świątyni.
41:20 - Od ziemi aż ponad wejście wszędzie były rzeźby cherubów i palm na ścianach całego pomieszczenia.
41:21 - Filary wejścia do miejsca Świętego miały kształt czworokątny. Przed samym przybytkiem widać było
41:22 - jakby ołtarz z drzewa: jego wysokość trzy łokcie, długi na dwa łokcie i na dwa łokcie szeroki. Rogi ołtarza, jego podstawa i obydwa boki były wykonane z drzewa. Powiedział mi: Jest to stół, który stoi przed Panem.
41:23 - Dwoje drzwi prowadziło zarówno do Świętego Świętych, jak i do całego przybytku.
41:24 - Jedne i drugie drzwi składały się z dwu ruchomych skrzydeł.
41:25 - Drzwi do Świętego Świętych były pokryte rzeźbami cherubów i palm, takimi jak te wykonane na ścianach. Fronton całego pomieszczenia pokrywał na zewnątrz daszek z drzewa.
41:26 - Na bocznych ścianach przedsionka z jednej i z drugiej strony były zakratowane okna i palmy. Nad celami przy Świątyni także były daszki.