1:1 - Początek Dobrej Nowiny o Jezusie Chrystusie, Synu Bożym.
1:2 - Jak napisane jest u proroka Izajasza: Oto posyłam wysłańca mojego przed Tobą. On przygotuje Ci twoją drogę.
1:3 - Głos wołającego na pustyni: Przygotujcie drogę dla Pana. Prostymi czyńcie Jego ścieżki.
1:4 - Tak też stało się z Janem Chrzcicielem na pustyni, [gdzie] głosił chrzest pokuty na odpuszczenie grzechów.
1:5 - I spieszyła do niego cała Judea i wszyscy z Jerozolimy. I przyjmowali od niego chrzest w rzece Jordan, wyznając swoje grzechy.
1:6 - A Jan nosił odzienie z sierści wielbłądziej i pas skórzany na biodrach, jadał zaś szarańczę i miód leśny.
1:7 - I nauczał wołając: Idzie za mną mocniejszy ode mnie, Ten, któremu ja nie jestem godzien, schyliwszy się, rozwiązać rzemyka u Jego sandałów.
1:8 - Ja chrzczę was wodą, a On będzie was chrzcił Duchem Świętym.
1:9 - I przyszedł też w owych dniach Jezus z Nazaretu z Galilei i został ochrzczony w Jordanie przez Jana.
1:10 - Właśnie wtedy, kiedy wychodził z wody, zobaczył otwierające się niebo i Ducha jakby w postaci gołębicy zstępującego na Niego.
1:11 - A z nieba odezwał się głos: Tyś jest Syn mój umiłowany. W Tobie upodobałem sobie.
1:12 - I wkrótce potem Duch uprowadził Go na pustynię.
1:13 - Przebywał na pustyni przez czterdzieści dni i był kuszony przez szatana. I był tam ze zwierzętami, aniołowie zaś usługiwali Mu.
1:14 - A kiedy Jan został uwięziony, przybył Jezus do Galilei, gdzie głosił Dobrą Nowinę o Bogu, mówiąc:
1:15 - Wypełnił się czas i przybliżyło się królestwo Boże. Nawróćcie się i uwierzcie w Ewangelię!
1:16 - A kiedy przechodził nad Jeziorem Galilejskim, zobaczył Szymona i Andrzeja, brata Szymona, jak zarzucali w jezioro sieci. Byli bowiem rybakami.
1:17 - I powiedział do nich: Pójdźcie za Mną, a Ja uczynię was rybakami ludzi.
1:18 - A oni, natychmiast zostawiwszy sieci, poszli za Nim.
1:19 - Odszedłszy zaś nieco dalej, zobaczył Jakuba, syna Zebedeusza, i brata jego, Jana, gdy byli w łodzi i naprawiali sieci.
1:20 - I ich także powołał. A oni, zostawiwszy w łodzi ojca swego Zebedeusza z najemnikami, poszli za Nim.
1:21 - A gdy weszli do Kafarnaum, zaraz w szabat począł nauczać w synagodze.
1:22 - I zdumiewano się Jego nauką, bo uczył jako ten, który ma władzę, a nie tak jak uczeni w Piśmie.
1:23 - Niebawem znalazł się też w synagodze człowiek opętany przez ducha nieczystego. I zaczął wołać:
1:24 - Co Tobie do nas, Jezusie Nazareński? Przyszedłeś nas zgubić? Wiem, kim jesteś, Święty Boży!
1:25 - Tymczasem Jezus rozkazał mu: Zamilcz i wyjdź z niego!
1:26 - Wtedy duch nieczysty począł miotać nim i wykrzykując głośno wyszedł z niego.
1:27 - Wszystkich tedy ogarnęło zdumienie, tak że pytali jeden drugiego: Cóż to takiego jest? Nowa nauka i taka moc! Nawet duchom nieczystym rozkazuje i są Mu posłuszne.
1:28 - Rychło też rozeszła się wieść o Nim po całej krainie galilejskiej.
1:29 - A zaraz po wyjściu z synagogi poszedł z Jakubem i Janem do domu Szymona i Andrzeja.
1:30 - Matka żony Szymona zaś leżała w gorączce. I zaraz powiedzieli Mu o niej.
1:31 - Przyszedł więc do niej i podniósł ją, ująwszy za rękę. A ona, gdy już opuściła ją gorączka, poczęła im usługiwać.
1:32 - A kiedy nastał wieczór i słońce już zaszło, sprowadzono do Niego wszystkich chorych i opętanych.
1:33 - W końcu całe miasto zbiegło się przed drzwiami.
1:34 - I uleczył wielu cierpiących na różne choroby, i wypędził wiele złych duchów, a nie pozwalał czartom mówić, ponieważ znały Go.
1:35 - Wczesnym zaś rankiem, kiedy jeszcze było ciemno, wstał, poszedł na miejsce samotne i tam się modlił.
1:36 - Pobiegł też za Nim Szymon ze swymi towarzyszami.
1:37 - A kiedy Go znaleźli, powiedzieli Mu, że wszyscy Go szukają.
1:38 - I odpowiedział im: Chodźmy gdzie indziej, do sąsiednich okolic, abym i tam mógł nauczać. Po to przecież wyszedłem.
1:39 - I chodził po całej Galilei, nauczając w synagogach i wyrzucając złe duchy.
1:40 - A oto przyszedł do Niego pewien trędowaty i upadłszy na kolana, prosił Go mówiąc: Jeśli chcesz, możesz mnie oczyścić.
1:41 - A On, zdjęty litością, wyciągnął rękę, dotknął go i powiedział: Chcę, bądź oczyszczony.
1:42 - I natychmiast ustąpił z niego trąd i został oczyszczony.
1:43 - I dał mu surowy nakaz, i odesłał go,
1:44 - mówiąc: Pamiętaj, żebyś nikomu nic nie mówił. Idź tylko, przedstaw się kapłanowi i złóż [w dziękczynieniu] za swe oczyszczenie ofiarę przepisaną przez Mojżesza na świadectwo dla nich.
1:45 - Ale on, skoro tylko wyszedł, zaczął o tym głośno rozpowiadać, tak że Jezus nie mógł już wejść jawnie do miasta. Przebywał na miejscach samotnych, a ludzie przychodzili do Niego zewsząd.