1:1 - Słowa, które prorok Habakuk usłyszał podczas pewnego widzenia.
1:2 - Jak długo jeszcze mam cię wzywać, Panie, a Ty wcale nie raczysz mnie słuchać? Wołam do Ciebie: Pomóż mi, bom w ucisku! A Ty mi nie chcesz dopomóc.
1:3 - Czemu zezwalasz, bym tyle zła cierpiał, i patrzysz bezczynnie na mą krzywdę? Gdzie tylko spojrzę, widzę gwałt i ucisk, wszędzie tylko waśnie i kłótnie.
1:4 - Dlatego żadnej mocy nie ma Prawo, nie wydaje się już sprawiedliwych wyroków. Bezbożni uciskają prawych, a samo Prawo znaczy coś innego.
1:5 - Popatrzcie wszystkie ludy dokoła, niech ogarnie was i zdumienie, i trwoga, gdyż za dni waszych dokonam dzieła, o którym będą wam opowiadać ale wy nie zechcecie uwierzyć.
1:6 - Otóż sprowadzę na was Chaldejczyków, naród okrutny, gwałtowny. Przemierzą oni rozległe krainy, by zagarnąć dla siebie domostwa, które wcale do nich nie należą.
1:7 - Naród ten budzi wszędzie strach i trwogę i sam sobie wyznacza swe prawo i wielkość.
1:8 - Ich konie są szybsze niżeli pantery i bardziej dzikie niż stepowe wilki. Pędzą na rumakach ich jeźdźcy, wszyscy przybywają z daleka, nadlatują stadami jak orły z góry, co gwałtownie na żer się rzucają.
1:9 - Zbliżają się gotowi dokonać najstraszniejszych gwałtów, twarze wszystkich rozpalone niczym wiatr ze wschodu, jeńców u nich tyle, ile piasku.
1:10 - Drwią sobie nawet z samych królów i wyśmiewają się z potężnych książąt. Nie przerażają ich wcale największe warownie; wały przed nimi usypują z ziemi i wszystkie twierdze łatwo zdobywają.
1:11 - Potem prą dalej niczym wicher gwałtowny. Lecz kiedyś będą żałować tego, że swoją siłę uczynili bóstwem.
1:12 - Panie, czyż nie jesteś od wieków moim świętym Bogiem? (Panie), my umierać nie chcemy. Panie, Ty ich po to tylko powołałeś, aby nad nami sąd przeprowadzili. Ty, nasza opoko, na to ich przeznaczyłeś, żeby nas pokarać.
1:13 - Zbyt czyste są Twe oczy, by na zło patrzyły. Ty nie możesz pochwalać żadnego ucisku. Czemuż więc widząc bezbożnika milczysz, czemuż niegodziwiec pożera prawego?
1:14 - Czemu traktujesz ludzi tak jak ryby w morzu, jak pełzające robactwo, którym nikt nie rządzi?
1:15 - Chwyta je wszystkie na wędkę i zgarnia do sieci, i gromadzi je we własnym zbiorniku, ciesząc się bardzo przy tym i radując.
1:16 - Dlatego ofiary składa na cześć swojej sieci i całopalenia przed zbiornikiem na ryby, bo przez nie zdobył dobra niemałe i wspaniałe zapasy jedzenia.
1:17 - Dobywa tedy wciąż na nowo swego miecza, ażeby bez litości mordować narody.