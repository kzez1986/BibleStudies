106:1 - Alleluja! Dziękujcie Panu, bo dobry, bo wieczne jest miłosierdzie Jego.
106:2 - Kto będzie mógł opowiedzieć wielkie dzieła Pana, kto będzie mógł wyśpiewać całą Jego chwałę?
106:3 - Błogosławieni ci, co przestrzegają prawa i czynią zawsze to, co sprawiedliwe.
106:4 - Wspomnij na mnie, o Panie, przez miłość do Twego ludu, przyjdź do mnie i okaż mi swą pomoc!
106:5 - Pozwól mi patrzeć na szczęście wybrańca, cieszyć się radością Twojego ludu i chlubić się razem z dziedzictwem Twoim.
106:6 - Grzeszyliśmy razem z naszymi ojcami, czyniliśmy nieprawość i byliśmy bezbożni.
106:7 - Ojcowie w Egipcie nie rozumieli Twych znaków, nie pamiętali o Twej przeogromnej dobroci i bunt podnosili nad Morzem Czerwonym przeciwko Najwyższemu.
106:8 - Lecz On ich uratował dla chwały imienia swego i po to, aby objawić swą ogromną potęgę.
106:9 - Wydał morzu rozkaz i stało się suche, i przeprowadził ich przez fale jak po zwykłym stepie.
106:10 - Wyrwał ich z rąk nieprzyjaciół i wybawił spod władzy ich wrogów.
106:11 - A nieprzyjaciół pochłonęły fale, ani jeden z nich nie został przy życiu.
106:12 - Wtedy uwierzyli słowu Bożemu i śpiewali Mu pieśń dziękczynienia.
106:13 - Lecz wkrótce zapomnieli o Jego czynach i nie czekali na Jego rady.
106:14 - Na pustyni zapałali żądzą i na bezludziu kusili Boga.
106:15 - Dał więc im to, czego od Niego żądali, ale też zesłał na nich zarazę.
106:16 - Zaczęli tedy szemrać w obozie przeciw Mojżeszowi i Aaronowi, świętemu Pana.
106:17 - Otwarła się tedy ziemia i pochłonęła Datana, i pokryła całą zgraję Abirama.
106:18 - Ogień strawił wszystkich doszczętnie, zginęli bezbożni w płomieniach.
106:19 - Pod Horebem cielca sobie zrobili i przed posągiem pokłony bili.
106:20 - I chwałę Boga prawdziwego zamienili na obraz zwierzęcia jedzącego trawę.
106:21 - Zapomnieli zaś o swym wybawcy, Bogu, który kiedyś w Egipcie dokonywał cudów
106:22 - oraz rzeczy niezwykłych w krainie Chama i czynów grozę budzących nad Morzem Czerwonym.
106:23 - Wtedy byłby ich wszystkich wytracił, gdyby nie Mojżesz, wybrany Jego. To on wstawił się za nimi, tak iż nie wytracił ich Bóg w swoim gniewie.
106:24 - A oni wzgardzili wspaniałą krainą i nie chcieli uwierzyć Jego obietnicom.
106:25 - Szemrali w swoich namiotach i głosu Pana wcale nie słuchali.
106:26 - I poprzysiągł im, że wytraci ich wszystkich jeszcze na pustyni,
106:27 - a ich potomstwo rozproszy wśród ludów i rozrzuci po całym świecie.
106:28 - Potem poszli za Baal-Peorem i spożywali ofiary martwym bożkom składane.
106:29 - Swym haniebnym postępowaniem rozgniewali Boga, aż zesłał na nich ciężką plagę.
106:30 - Powstał tedy Pinchas, potępił winnych i natychmiast ustąpiła zaraza.
106:31 - Za sprawiedliwość mu to Bóg policzył, jemu i jego potomstwu na wieki.
106:32 - I znów zagniewali Boga nad wodami Meriba, za co nieszczęście spadło na Mojżesza,
106:33 - bo gdy goryczą napełnili jego ducha, zaczął wypowiadać słowa nierozważne.
106:34 - Nie wytracali też wszystkich narodów, jak im to kiedyś Pan nakazał,
106:35 - lecz mieszali się z poganami i uczyli się od nich złych czynów.
106:36 - Służyli ich martwym bożkom, które ich potem przyprawiły o zgubę.
106:37 - Przynosili im własnych synów i córki i składali z nich ofiary demonom.
106:38 - I tak przelewali krew niewinną, krew własnych synów i córek, które ofiarowali kananejskim bożkom. Kraj cały zbezcześcili przelewem krwi niewinnej.
106:39 - I stali się nieczyści wskutek swoich czynów, którymi się sprzeniewierzyli swej wierności Bogu.
106:40 - Zapłonął więc Pan gniewem przeciwko ludowi, tak że odrazę poczuł do swego dziedzictwa.
106:41 - Wydał ich tedy w ręce obcych ludów i byli pod władzą tych, którzy ich (Żydów) nie znosili.
106:42 - Cierpieli wielki ucisk ze strony swych wrogów, musieli się uginać pod ciężarem ich ręki.
106:43 - Często ich, co prawda, wyzwalał, ale wciąż odrzucali Jego rady; musieli tedy ginąć przez swe nieprawości.
106:44 - Lecz kiedy słyszał ich narzekania, znów się litował nad ich poniżeniem.
106:45 - Wspomniał znów dla ich dobra na dawne Przymierze i ulitował się nad nimi w swoim miłosierdziu.
106:46 - I sprawił, że ci się litowali nad nimi, którzy mieli ich w swojej niewoli.
106:47 - Wspomóż nas, Panie nasz i Boże, i zgromadź nas razem spośród wszystkich ludów. Pragniemy sławić Twoje święte imię i cieszyć się Twoją chwałą.
106:48 - Błogosławiony niech będzie Pan, Bóg Izraela, od początku do końca czasów! Niech cały lud odpowie: Amen! Alleluja!