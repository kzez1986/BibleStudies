141:1 - Psalm Dawida. O Panie, wołam do Ciebie, pośpiesz mi na pomoc, głosu mojego wysłuchaj, gdy do Ciebie się wznosi.
141:2 - Jak dym ofiarny niech wznoszą się do Ciebie me modły, a ręce ku Tobie wyciągnięte niech będą jak wieczorna ofiara.
141:3 - Przy ustach moich postaw, Panie, straże i wartę przy bramie warg moich.
141:4 - Spraw, by me serce nie skłaniało się ku złym słowom, bym nic haniebnego nie czynił i nie łączył się nigdy z tymi, co źle czynią. Do stołu ich nieprawości nigdy mnie nie sadzaj!
141:5 - Może mnie z miłości urazić sprawiedliwy. Gdy mnie tym poprawi, stanie się dla mnie wonnością i nie będę przed takim usuwał mej głowy, a gdy będzie w nieszczęściu, nie przestanę się modlić.
141:6 - Gdy ich sędziowie natrafią na skały, niech w głosie moim posłyszą życzliwość.
141:7 - Jak ciągnie się bruzda i szmat ziemi rozdziela, tak kości nasze są rozrzucone na skraju zaświatów.
141:8 - O Panie mój i Boże, ku Tobie wznoszę me oczy, u Ciebie szukam schronienia, nie odbieraj mi życia.
141:9 - Strzeż mnie od sideł, które zastawili, i od zasadzek, które urządzili złoczyńcy.
141:10 - Niech bezbożni sami wpadną w zastawione sieci, a ja niech już cało ujdę.