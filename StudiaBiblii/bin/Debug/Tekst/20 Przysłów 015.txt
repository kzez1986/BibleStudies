15:1 - Łagodna odpowiedź gniew uspokaja, słowa zbyt ostre pobudzają do gniewu.
15:2 - Język mądrego rozgłasza mądrość, z ust niemądrego płynie sama głupota.
15:3 - Do każdego miejsca dotrą oczy Pana, wszędzie dostrzegą tak złych, jak i dobrych.
15:4 - Łagodny język jest drzewem życia, język fałszywy rani ludzkie serce.
15:5 - Głupiec drwi sobie z ojcowskich napomnień, mądry jest ten, kto nie odrzuca pouczeń.
15:6 - W domu sprawiedliwego panuje dostatek, bezbożny zaś traci wszystko, co zdobędzie.
15:7 - Usta mądrego rozsiewają mądrość, przewrotne jest serce głupiego.
15:8 - Odrazą dla Pana są ofiary grzesznika, upodobanie znajduje On w modłach sprawiedliwego.
15:9 - Odrazą dla Pana są drogi przewrotnych, miłuje On zaś tych, co sprawiedliwości szukają.
15:10 - Schodzących z drogi prawości spotka przykra kara, umrzeć musi, kto gardzi wszelkim napomnieniem.
15:11 - Pan ma władzę nad królestwem śmierci i zagłady, tym bardziej panuje nad sercami ludzkimi.
15:12 - Pyszałek nie znosi, by go pouczano, i nigdy nie szuka towarzystwa mądrych.
15:13 - Sercem radosnym promieniuje oblicze, smutek w sercu noszony przytłacza także ducha.
15:14 - Serce roztropnego pożąda mądrości, a usta głupich pełne są głupoty.
15:15 - Człowiek udręczony ciężkie dni przeżywa, spokojny na duchu jest zawsze radosny.
15:16 - Lepiej mieć niewiele, lecz w bojaźni Bożej, niż wielkie bogactwa i niepokój w duszy.
15:17 - Lepsza misa jarzyn podana z miłością, niż bawół najtłustszy, ale z nienawiścią.
15:18 - Człowiek porywczy ciągle wznieca kłótnie, opanowany zaś łagodzi spory.
15:19 - Droga leniwego jest jak płot cierniowy, wyrównana jest natomiast ścieżka sprawiedliwych.
15:20 - Rozumni synowie sprawiają radość ojcu, a tylko głupiec nie szanuje matki.
15:21 - Głupota raduje jedynie głupiego, człowiek rozsądny chodzi drogą prostą.
15:22 - Gdzie nie ma mądrej rady, upadają wszelkie plany, gdzie są doradcy, udaje się wszystko.
15:23 - Każdy się cieszy, kiedy mądrze mówi, dobra to rzecz znaleźć zawsze trafne słowo.
15:24 - Dla mądrych jest droga, co wiedzie ku górze i pozwala uniknąć Szeolu, co w dole.
15:25 - Pan burzy bogate pałace pyszałków, a mocno stawia kamień graniczny na własności wdowiej.
15:26 - Odrazę budzą u Pana zamiary bezbożnych, lecz podobają Mu się przyjacielskie słowa.
15:27 - Kto się bogaci przez rozbój, ten dom własny burzy, żyć zaś będzie długo, kto gardzi pochlebstwem.
15:28 - Sprawiedliwy każde słowo rozważa w swym sercu, usta zaś bezbożnika tylko zło wydają.
15:29 - Daleko jest Pan od bezbożnych, wysłuchuje zaś modlitwy sprawiedliwych.
15:30 - Jasnymi oczyma raduje się serce, wieści pomyślne krzepią całe ciało.
15:31 - Ucho wrażliwe na zbawcze pouczenia chętnie słucha tego, co mówią mądrzy.
15:32 - Kto gardzi napomnieniem, sam siebie znieważa, kto słucha pouczeń, zdobywa mądrość.
15:33 - Bojaźń Boża sama ku mądrości wiedzie, a pokora idzie przed sławą.