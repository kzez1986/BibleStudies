3:1 - Wysłali więc do niego swoich ludzi, żeby go pozdrowili i przemówili do niego tak:
3:2 - Padamy ci do nóg, my, słudzy wielkiego króla Nabuchodonozora. Uczyń z nami, co chcesz.
3:3 - Czyń także, co chcesz, z naszymi domostwami, całymi osiedlami, polami uprawnymi, stadami zwierząt małych i dużych, z naszymi namiotami i obozowiskami. Rób z tym wszystkim, co ci się podoba.
3:4 - Oddają ci się także nasze miasta ze swymi mieszkańcami. Przychodź i czyń z nimi, co uznasz za słuszne.
3:5 - Takie to słowa przekazali owi wysłannicy Holofernesowi.
3:6 - A on tymczasem przybył ze swoim wojskiem do okolic nadmorskich, zajął wszystkie miasta warowne, a spośród ich mieszkańców wybrał sobie najdzielniejszych wojowników i wzmocnił nimi własne oddziały.
3:7 - Mieszkańcy zarówno tych miast, jak i całego kraju przyjmowali go z kwiatami, tańcząc przy odgłosach bębnów.
3:8 - Mimo to kazał poniszczyć wszystkie ich miejsca kultu na wyżynach i wyciąć święte gaje. Otrzymał bowiem polecenia zburzenia [posągów] wszystkich bożków na całej ziemi. Od tej chwili wszystkie narody miały czcić tylko Nabuchodonozora, wszystkie pokolenia ludzkie tylko do niego miały się zwracać jak do boga.
3:9 - I tak dotarł on aż do Ezdrelonu, niedaleko miasta Dotaja, położonego na początku długiego pasma gór judzkich.
3:10 - Rozbił swoje namioty pomiędzy Gaibal a Scytopolis i pozostał tam przez cały miesiąc, aż się zgromadziły wszystkie tabory jego wojska.