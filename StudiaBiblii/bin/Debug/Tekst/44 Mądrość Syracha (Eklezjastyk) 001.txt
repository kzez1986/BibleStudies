1:1 - Wszelka mądrość pochodzi od Pana, który ją posiada od wieków.
1:2 - Ziarna piasku w morzu albo krople deszczu czy wreszcie dni wieczności - któż to może zliczyć?
1:3 - Wysokość niebios albo ziemi rozległość czy wreszcie głębokość otchłani - któż to zdoła zmierzyć?
1:4 - A przecież przed tym wszystkim już była mądrość, rozumność wszystko przenikająca, istniejąca od wieków.
1:5 - ---
1:6 - Któż zdołał dotrzeć do korzeni mądrości i kto zbadał jej dokonania?
1:7 - ---
1:8 - Jeden jest tylko mądry i straszny: Pan - gdy zasiada na swoim tronie.
1:9 - To On ją stworzył, przejrzał i policzył, a potem ukazał we wszystkich swych dziełach.
1:10 - Każdemu stworzeniu udzielił mądrości; obdarzył nią wszystkich, którzy się Go boją.
1:11 - Bojaźń Boża jest dla nas chwałą i dumą; to nasze szczęście i pełnia radości.
1:12 - Bojaźń Boża serce rozwesela, daje pogodę ducha, szczęście i długie życie.
1:13 - Błogosławiony koniec bojących się Boga, w godzinę swej śmierci - będą wychwalani.
1:14 - Bojaźń Boża jest bowiem początkiem mądrości i z wierzącymi razem na świat przychodzi.
1:15 - Wśród pobożnych znajduje trwałe zamieszkanie i z ich potomkami też będzie przebywać.
1:16 - Bojaźń Boża jest pełnią mądrości, która darzy ludzi swymi owocami.
1:17 - Skarbami napełnia całe ich domy, a spichlerze - plonami swoimi.
1:18 - Jest bojaźń Boża uwieńczeniem mądrości, to ona zapewnia dobrobyt i zdrowie.
1:19 - To On daje nam rozsądek i zrozumienie i chwałą okrywa tych, co się jej trzymają.
1:20 - Źródłem mądrości jest bojaźń Boża, a jej gałęziami, bardzo długie życie.
1:21 - Bojaźń Boża oddala grzechy, a kto się jej trzyma, gniewu uniknie.
1:22 - Gniewu niesłusznego nie da się usprawiedliwić, gniew nie tłumiony prowadzi do zguby.
1:23 - Cierpliwy znosi przykrości do czasu, ale potem doznaje radości.
1:24 - Jest powściągliwy do czasu w tym, co ma powiedzieć, za co wszyscy podziwiają roztropność jego.
1:25 - W przybytkach mądrości są mądre przysłowia, ale grzesznika bojaźń Boża napełnia odrazą.
1:26 - Jeśli szukasz mądrości, zachowuj przykazania, a Pan sam cię nią obdarzy.
1:27 - Gdyż bojaźń Boża to mądrość i ukształtowanie, Bogu zaś podoba się wierność i pokora.
1:28 - Przeciwko bojaźni Bożej nie buntuj się nigdy i nie podchodź do niej z sercem rozdwojonym.
1:29 - Dla innych ludzi nie bądź obłudnikiem i bardzo uważaj na swoje usta!
1:30 - Nie wynoś się ponad innych, żebyś nie upadł i nie sprowadził na siebie pohańbienia. Bo Pan ujawni wtedy wszystko, co ukrywasz, i do zguby twej doprowadzi na oczach wszystkich za to, żeś niby to żył w bojaźni Bożej, a twoje serce jest pełne zdrady.