24:1 - A gdy Jezus wyszedł ze świątyni i oddalał się, dołączyli doń uczniowie Jego i zwrócili Jego uwagę na zabudowania świątynne.
24:2 - Lecz Jezus odpowiedział im: Widzicie to wszystko? Otóż mówię wam: nie pozostanie tu kamień na kamieniu. Wszystko będzie zwalone.
24:3 - A kiedy usiadł na Górze Oliwnej, przyszli uczniowie i pytali Go na osobności: Powiedz nam, kiedy się to stanie i jaki będzie znak Twojego przyjścia oraz końca świata?
24:4 - A Jezus odpowiedział: Uważajcie, żeby was ktoś nie oszukał.
24:5 - Przyjdzie bowiem wielu, [rzekomo] w imię moje, i będzie mówić: Ja jestem Mesjaszem. I uwiodą wiele ludzi.
24:6 - Będziecie również słyszeli o wojnach i o wieściach z wojen. Nie dajcie się tym zastraszyć. To musi co prawda nastąpić, ale nie będzie jeszcze oznaczać końca.
24:7 - Naród stanie przeciwko narodowi, a królestwo przeciwko królestwu. Tu i ówdzie zapanuje głód i zaraza i zdarzą się trzęsienia ziemi.
24:8 - Ale wszystko to - to dopiero początek boleści.
24:9 - Wtedy wydadzą was na cierpienia i na śmierć. I będą was nienawidzić wszystkie narody z powodu mojego imienia.
24:10 - Wówczas wielu upadnie. I będą się wzajemnie wydawać i nienawidzić.
24:11 - Powstanie wielu fałszywych proroków i uwiodą wiele ludzi.
24:12 - A ponieważ spotęguje się nieprawość, u wielu osłabnie miłość
24:13 - Lecz kto wytrwa aż do końca, będzie zbawiony.
24:14 - Ta zaś Dobra Nowina o królestwie będzie głoszona po całym świecie na świadectwo dla wszystkich narodów. I wtedy przyjdzie koniec.
24:15 - Kiedy więc ujrzycie brzydotę spustoszenia - jak przepowiedział prorok Daniel - wypełniającą miejsce święte - kto czyta, niech rozumie! -
24:16 - wówczas ci, którzy będą w Judei, niech uciekają w góry.
24:17 - A kto będzie na dachu, niech nie schodzi do domu, żeby zabrać swe rzeczy.
24:18 - A kto będzie na polu, niech nie wraca, by zabrać swój płaszcz.
24:19 - Biada brzemiennym i karmiącym w owe dni!
24:20 - Módlcie się, ażeby ucieczka wasza nie wypadła w zimę lub w szabat,
24:21 - bo nastąpi wtedy ucisk tak wielki, jakiego nie było od początku świata aż dotąd i jakiego nigdy nie będzie.
24:22 - I gdyby dni owe nie miały być skrócone, nikt by nie ocalał. Lecz ze względu na wybranych będą te dni skrócone.
24:23 - Jeśli wam tedy powiedzą: Patrzcie, oto Mesjasz tu albo tam - nie wierzcie.
24:24 - Pojawią się bowiem fałszywi mesjasze i fałszywi prorocy, tacy, którzy będą nawet czynić wielkie cuda i znaki, aby wprowadzić w błąd, gdyby to było możliwe, nawet wybranych.
24:25 - Tak więc zapowiedziałem wam to z góry.
24:26 - Jeśli wam powiedzą: Oto jest na pustyni - nie chodźcie tam; Oto wewnątrz domu - nie wierzcie wcale.
24:27 - Podobnie jak błyskawica ukazując się na wschodzie jest widoczna aż na zachodzie, tak też będzie i z przyjściem Syna Człowieczego.
24:28 - Gdzie jest padlina, tam zbierają się sępy.
24:29 - A wkrótce po ucisku dni owych słońce się zaćmi, księżyc straci swój blask, gwiazdy poczną spadać z nieba, a moce niebieskie będą zachwiane.
24:30 - I wtedy ukaże się na niebie znak Syna Człowieczego, wtedy też poczną narzekać wszystkie narody ziemi. I ujrzą Syna Człowieczego zstępującego na obłokach z mocą wielką i chwałą.
24:31 - I wyśle On swoich aniołów z trąbą potężną, ażeby zgromadzili wszystkich wybranych z czterech stron świata, od jednego krańca nieba do drugiego.
24:32 - Uczcie się przez podobieństwo od drzewa figowego. Kiedy jego gałęzie ożywiają się nabrzmiałe i ukazują liście, wiecie, że blisko jest lato.
24:33 - Podobnie też gdy zobaczycie to wszystko, wiedzcie, że On już blisko jest, we drzwiach.
24:34 - Zaprawdę mówię wam, nie przeminie to pokolenie, nim się to wszystko stanie.
24:35 - Niebo i ziemia przeminą, ale moje słowa nie przeminą.
24:36 - Lecz dnia tego ani godziny owej nikt nie zna: ani aniołowie w niebie, ani Syn - tylko jeden Ojciec.
24:37 - Podobnie jak za dni Noego tak też będzie z przyjściem Syna Człowieczego:
24:38 - jak przed potopem jedli i pili, żenili się i za mąż wydawali aż do momentu wejścia Noego do arki
24:39 - i nawet nie spostrzegli, że przyszedł potop i pochłonął wszystkich - tak też będzie i z przyjściem Syna Człowieczego.
24:40 - Wtedy gdy dwóch będzie w polu, to jeden zostanie zabrany, a drugi ocaleje;
24:41 - gdy dwie kobiety będą obracały żarna, jedną wezmą, a druga zostanie.
24:42 - Czuwajcie więc, bo nie znacie dnia, w którym Pan wasz przyjdzie.
24:43 - I nad tym się też zastanówcie: Gdyby gospodarz domu wiedział, o której godzinie w nocy przyjdzie złodziej, czuwałby i nie dopuściłby do tego, by się włamano do jego mieszkania.
24:44 - Dlatego też i wy bądźcie gotowi, bo Syn Człowieczy przyjdzie w chwili, której nie przewidujecie.
24:45 - Któż jest owym sługą wiernym i mądrym, którego pan postawił nad ludźmi swojego domu po to, by im dawał pożywienie w odpowiednim czasie?
24:46 - Szczęśliwy ten sługa, którego pan, wracając, spotka przy tym zajęciu.
24:47 - Zaprawdę mówię wam: uczyni go zarządcą wszystkich swoich majętności.
24:48 - Lecz jeśli ów sługa powie sobie w duchu: Mój pan opóźnia się -
24:49 - a potem zacznie bić swoich towarzyszy oraz jeść i pić w towarzystwie pijaków,
24:50 - to pan takiego sługi, przyszedłszy w dzień, kiedy ten się nie spodziewa, i o godzinie, której nie zna,
24:51 - każe go dotkliwie ukarać i wyrzuci między obłudników. Tam będzie płacz i zgrzytanie zębów.