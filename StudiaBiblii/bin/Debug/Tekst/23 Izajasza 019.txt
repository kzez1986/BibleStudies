19:1 - Oto wyrok na Egipt: Pan, wstąpiwszy na lekki obłok przybył do Egiptu. Drżą przed Nim wszyscy egipscy bogowie, mdleją serca Egipcjan w ich piersiach.
19:2 - A ja nastawię Egipcjan jednych przeciwko drugim i bracia poczną walczyć z rodzonymi braćmi, przyjaciele z przyjaciółmi, miasto przeciw miastu, a jedno królestwo przeciw drugiemu.
19:3 - I potracą Egipcjanie głowy i nie będą już sprawni jak dotąd. Będą szukać rady u bożków i u czarnoksiężników, u różnych jasnowidzów i u zaklinaczy.
19:4 - A Ja wydam Egipcjan w ręce władcy twardego, rządził nimi będzie król bardzo okrutny. Tak jak wyrok Pana, Boga Zastępów.
19:5 - Wody z mórz gdzieś odpłyną, rzeka opadnie i wyschnie.
19:6 - Kanały zaczną cuchnąć, odpływy Nilu opadną i wyschną, powiędną sitowia i trzciny,
19:7 - Zarośla nad Nilu brzegami wyschną i wszelka roślinność w Nilu zniknie, nie będzie jej więcej.
19:8 - I poczną narzekać rybacy, lamentują ci, co wędkę do Nilu wrzucają i ci co siecie zastawiają na wodzie.
19:9 - Poczują się zawiedzeni ci, co przy lnie pracują, gręplarze i tkacze białego płótna.
19:10 - Prządki będą zakłopotane i wszyscy robotnicy złamani.
19:11 - Książęta Soanu - to prawdziwi głupcy, zaś najwięksi doradcy faraona zasiadają do głupich narad. Jakże któryś z was może mówić do faraona: Jestem uczniem mędrców i wychowankiem sławnych królów?
19:12 - Gdzież są ci twoi mędrcy? Niech objawią przynajmniej tobie, niech wszystkim pozwolą poznać to, co w sprawie Egiptu postanowił Pan Zastępów.
19:13 - Prawdziwi głupcy - ci książęta Soanu, głowy potracili możnowładcy z Nof, przywódcy pokoleń oszukali Egipt.
19:14 - A Pan wylał na nich ducha obłędu i oszukiwali Egipt w każdym jego czynie, tak jak się oszukuje wymiotującego pijaka.
19:15 - I nic już nie mogło się udać Egiptowi z tego, co czyni głowa i ogon, palma i sitowie.
19:16 - Za dni owych, Egipcjanie będą jak słabe niewiasty: ogarnie ich lęk i przerażenie na widok ręki, którą podniesie na nich Pan Zastępów.
19:17 - Ziemia judzka stanie się postrachem dla Egiptu. Ile razy sobie ją przypomni, ogarnia go przerażenie, z powodu zamiarów, jakie powziął przeciw niemu Pan Zastępów.
19:18 - Za dni owych będzie jeszcze w Egipcie pięć miast mówiących językiem kananejskim. Otóż mieszkańcy owych miast będą składać przysięgę na Pana Zastępów. Jednym z tych miast okaże się Ir-Haheres.
19:19 - Za dni owych będzie się jeszcze znajdował w samym środku krainy egipskiej ołtarz na cześć Pana w pobliżu granicy - stela na cześć Pana.
19:20 - Będą to znaki świadczące o obecności Pana Zastępów na ziemi egipskiej. Gdy doznając ucisku zaczną wołać Pana, ześle im wybawiciela, który ich będzie bronił i ratował.
19:21 - I tak objawi się Pan Egipcjanom, którzy poznają Pana w dniu owym, a potem zaczną Mu służyć składając na Jego cześć dary ofiarne. I śluby uczynią Panu i wypełnią je.
19:22 - I wtedy to uleczy Pan tych spośród Egipcjan, których doświadczył zbyt surowo, a oni nawrócą się do Pana, który ich wysłucha i uzdrowi.
19:23 - Za dni owych będzie znana droga, prowadząca z Egiptu do Asyrii. I tak Asyryjczycy przybędą do Egiptu a Egipcjanie do Asyrii. Lecz Egipcjanie staną się sługami Asyryjczyków.
19:24 - W dniu owym Izrael jako trzeci obok Egiptu i Asyrii dostąpi błogosławieństwa pośrodku ziemi.
19:25 - Pan zastępów będzie ich błogosławił mówiąc: Niech będzie błogosławiony mój lud egipski oraz Asyria, dzieło rąk moich, a także Izrael, dziedzictwo moje.