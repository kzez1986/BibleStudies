24:1 - Za jego czasów król babiloński Nabuchodonozor podjął przeciw niemu wyprawę, po której Jojakim stał się jego poddanym. Po trzech latach wypowiedział mu jednak posłuszeństwo.
24:2 - Ale wtedy Jahwe wysłał przeciw Jojakimowi zbrojne oddziały Chaldejczyków, Aramejczyków, Moabitów i Ammonitów. Wszyscy oni uderzyli na synów Judy, żeby ich zgładzić - zgodnie z tym, co Jahwe zapowiedział przez usta swoich świętych proroków.
24:3 - Wszystko to, co spadło na Judę, było zgodne z wolą Jahwe, który postanowił usunąć sprzed swego oblicza Judę z powodu występków popełnionych przez Manassesa
24:4 - i ze względu na krew niewinną, która - przelana z winy Manassesa - spływała po całej Jerozolimie. To dlatego Jahwe nie dał się przebłagać.
24:5 - Pozostałe dzieje Jojakima, wszystkie jego dokonania są opisane w Księdze Kronik Królów Judzkich.
24:6 - Kiedy Jojakim odszedł do swoich przodków, władzę po nim objął jego syn Jojakin.
24:7 - Król egipski nie wyruszał już ze swego kraju na wyprawy wojenne, ponieważ król babiloński zagarnął wszystko, co należało kiedyś do króla Egiptu, poczynając od Potoku Egipskiego aż do rzeki Eufratu.
24:8 - Wstępując na tron, Jojakin miał osiemnaście lat, a sprawował władzę w Jerozolimie tylko przez trzy miesiące. Jego matka nazywała się Nechuszta i była córką Elnatana z Jerozolimy.
24:9 - Czynił Jojakin wszystko, co złe w oczach Jahwe, postępując tak jak jego ojciec.
24:10 - Za jego czasów słudzy Nabuchodonozora, króla babilońskiego, ruszyli na Jerozolimę i zaczęli ją oblegać.
24:11 - W czasie owego oblężenia przybył pod mury miasta sam Nabuchodonozor, król babiloński.
24:12 - Na jego spotkanie wyszedł król judzki Jojakin razem ze swoją matką, ze swymi sługami, dowódcami wojskowymi i dworzanami. A król Babilonu wziął go do niewoli. Było to w ósmym roku panowania Nabuchodonozora.
24:13 - Nabuchodonozor zabrał również wszystko, co było w skarbcach świątyni Jahwe oraz w skarbcach pałacu królewskiego; poniszczył wszystkie przedmioty kultu ze złota, wykonane dla świątyni przez Salomona, króla izraelskiego - zgodnie z tym, co przepowiedział Jahwe.
24:14 - Uprowadził do niewoli wszystkich mieszkańców Jerozolimy: dowódców wojskowych i wojowników - razem dziesięć tysięcy - oraz wszystkich ślusarzy i kowali. Na miejscu została tylko ludność najuboższa.
24:15 - Uprowadził do Babilonu Jojakina. Wziął także z Jerozolimy do Babilonu matkę króla, wszystkie jego żony i wszystkich dworzan oraz wszystkich możnych kraju.
24:16 - Prócz tego król babiloński uprowadził do Babilonu wszystkich zdolnych do noszenia broni w liczbie siedmiu tysięcy, wszystkich ślusarzy i kowali w liczbie tysiąca, wszystkich wojowników i mężczyzn przydatnych w czasie działań wojennych.
24:17 - Królem na miejsce Jojakina uczynił król babiloński krewnego Jojakina, Mattaniasza, któremu zmienił imię na Sedecjasz.
24:18 - Wstępując na tron, Sedecjasz miał dwadzieścia lat, a sprawował władzę w Jerozolimie przez lat jedenaście. Jego matka nazywała się Chamutal i była córką Jeremiasza z Libny.
24:19 - Czynił Sedecjasz to, co złe w oczach Jahwe, postępując tak jak Jojakin.
24:20 - Wszystko to przyszło na Jerozolimę i na cały kraj judzki dlatego, że Jahwe był bardzo zagniewany i postanowił usunąć ich sprzed swego oblicza. Sedecjasz wypowiedział także posłuszeństwo królowi Babilonu.