14:1 - Wtedy powiedziała do nich Judyta: Posłuchajcie mnie, moi bracia. Weźcie tę głowę i umieśćcie ją na samym szczycie waszych murów miejskich.
14:2 - Jutro rano, kiedy już słońce wzejdzie ponad ziemię, niech wszyscy mężczyźni zdolni do walki chwycą za broń i wyjdą przez bramę miasta na zewnątrz. Wyznaczcie sobie dowódcę i zachowujcie się tak, jakbyście zamierzali zejść aż na równinę i zaatakować straże Asyryjczyków. W rzeczywistości jednak nie idźcie aż tak daleko.
14:3 - Zobaczywszy was, przednie straże wrogów zaczną się przygotowywać do walki: udadzą się czym prędzej do swego obozu, ażeby zbudzić dowódców oddziałów asyryjskich. Wszyscy będą się gromadzić koło namiotu Holofernesa. Gdy się okaże, ze samego Holofernesa nie znajdą, przerażeni rzucą się do ucieczki.
14:4 - Wtedy wy, a także mieszkańcy całego kraju izraelskiego, ścigając ich, będziecie ich kładli pokotem, jednego po drugim!
14:5 - Najpierw jednak wezwijcie Ammonitę Achiora, żeby zobaczył i rozpoznał tego, który odnosił się z taką pogardą do całego Izraela, a jego, Achiora, wysłał do nas na śmierć.
14:6 - Przywołano tedy Achiora, który znajdował się w domu Ozjasza. Kiedy przyszedł i zobaczył w rękach pewnego człowieka z tłumu głowę Holofernesa, padł jak martwy na ziemię.
14:7 - Kiedy go ocucono rzucił się do stóp Judycie, oddał jej pokłon i zawołał: Niech cię wychwalają we wszystkich namiotach Judy i pośród wszystkich narodów. Odtąd każdy kto twoje imię usłyszy, będzie drżał z przerażenia.
14:8 - A teraz, proszę cię, opowiedz mi wszystko, co uczyniłaś w tych dniach. I opowiedziała Judyta wobec całego ludu o wszystkim, co czyniła, dzień po dniu, od chwili udania się w drogę aż do momentu owej rozmowy.
14:9 - Kiedy skończyła swoją opowieść, lud zaczął wykrzykiwać i całe miasto wypełniło się głosami radości.
14:10 - Natomiast Achior zrozumiał, że to Bóg Izraela dokonał tego wielkiego dzieła. I całym sercem uwierzył w Boga. Kazał się też obrzezać i od tej chwili był zaliczony do domu Izraela. Tak też jest aż do dnia dzisiejszego.
14:11 - A kiedy tylko nastał poranek, umieszczono głowę Holofernesa na murze. Wszyscy zaś mężczyźni chwycili za broń i oddziałami zaczęli schodzić na zbocze góry.
14:12 - Asyryjczycy, zobaczyli ich, zaraz donieśli o tym swoim dowódcom, a ci udali się z pośpiechem do wyższych dowódców i zwierzchników.
14:13 - Spotkali się przy namiocie Holofernesa i powiedzieli do zarządcy wszystkich jego dóbr: Obudź naszego pana, bo oto ci pochlebcy odważyli się stawić nam czoła i szykują się do walki, samym sobie gotując zgubę.
14:14 - Poszedł tedy Bagoas i zaklaskał w dłonie przed zasłoną namiotu. Był bowiem przekonany, że Holofernes śpi z Judytą.
14:15 - Ponieważ nikt się nie odzywał, odsunął zasłonę i wszedł do sypialni. Wtedy zobaczył, że Holofernes leżał martwy koło posłania i miał odciętą głowę.
14:16 - Zaczął więc krzyczeć z przerażenia, zawodzić, jęczeć, szlochać i rozdzierać swoje szaty.
14:17 - Potem pobiegł do namiotu, w którym przebywała kiedyś Judyta. Nie znalazłszy jej tam, rzucił się ku wojownikom stojącym na zewnątrz z krzykiem:
14:18 - Ci pochlebcy dopuścili się zdrady! Jedna kobieta hebrajska zhańbiła cały dom króla Nabuchodonozora. Popatrzcie tylko: Oto ciało Holofernesa martwe na ziemi, bez głowy!
14:19 - Kiedy to usłyszeli dowódcy oddziałów asyryjskich, rozdarli swoje szaty. Wszystkich ogarnęło wielkie przerażenie, a krzyki i nawoływania napełniły cały obóz.