10:1 - Potem zobaczyłem ponad sklepieniem, na głowami cherubów, coś na kształt tronu, który był wykonany z szafiru.
10:2 - I powiedział do męża przybranego w lnianą szatę: Wejdź pomiędzy koła, które są pod cherubami, nabierz w obydwie ręce rozpalonych węgli i rozrzuć je po całym mieście. I poszedł tam na moich oczach.
10:3 - Cheruby, kiedy ów mąż zbliżał się do nich, stały po prawej stronie Świątyni, cały zaś dziedziniec wewnętrzny był wypełniony obłokiem.
10:4 - Chwała Pańska unosiła się znad cherubów i stanęła nad progiem Świątyni. Całą Świątynię wypełniał obłok dymu, a dziedziniec był rozświetlony blaskiem Chwały Pańskiej.
10:5 - Szum skrzydeł cherubów słychać było aż do dziedzińca zewnętrznego, podobny do głosu Wszechmocnego Boga, gdy przemawia.
10:6 - Kiedy wydał polecenie mężowi przyodzianemu w szaty lniane, iżby wziął rozżarzonych węgli spomiędzy kół pod cherubami, natychmiast mąż ów poszedł i stanął obok jednego koła.
10:7 - A cherub wyciągnął rękę, nabrał trochę węgli spomiędzy cherubów i złożył je na rękach owego męża, przyodzianego w lnianą szatę. Wziął tedy ów mąż ogień i wyszedł na zewnątrz.
10:8 - Spod skrzydeł cherubów wystawało coś na kształt ludzkiej ręki.
10:9 - Obok cherubów zaś widziałem jakby koła, przy każdym cherubie jedno koło. Wszystkie koła błyszczały jak najczystszy chryzolit.
10:10 - Wszystkie cztery koła wyglądały tak samo i wydawało się, że każde z nich obraca się w drugim.
10:11 - Mogły się poruszać w cztery strony, nie zmieniając przy tym wcale kierunku. Koła znajdujące się z tyłu szły za tymi, które były z przodu. Poruszając się, żadne z nich nie zmieniało swego kierunku.
10:12 - Całe ich ciało [z przodu i] z tyłu, ręce i skrzydła, a także koła były wypełnione oczyma.
10:13 - Koła nazywano - jak to sam dokładnie słyszałem - galgal.
10:14 - Każda istota żywa miała cztery twarze. Była tam więc najprzód twarz cheruba, potem twarz człowieka, następnie głowa lwa i wreszcie głowa orła.
10:15 - Cheruby mogły też unosić się w górę. Były to właśnie te same istoty żywe, które kiedyś widziałem nad rzeką Kebar.
10:16 - Gdy cheruby ruszały z miejsca, toczyły się też razem obok nich koła. Również gdy cheruby zaczynały poruszać skrzydłami, ażeby się unieść z ziemi ku górze, koła również nie odłączały się od nich.
10:17 - Kiedy cheruby przystawały, zatrzymywały się także koła. Kiedy cheruby unosiły się, razem z nimi unosiły się koła, bo był w nich duch istot żywych.
10:18 - I oto uniosła się Chwała Pańska sponad progu Świątyni i zatrzymała się ponownie nad cherubami.
10:19 - Cheruby poruszyły skrzydłami i na moich oczach uniosły się z ziemi ku górze. Gdy wychodziły ze Świątyni na zewnątrz, obok nich poruszały się również do przodu koła, zatrzymując się u wejścia do Wschodniej Bramy Świątyni Pańskiej. Unosiła się nad nimi Chwała Pańska.
10:20 - To były właśnie te istoty żywe, które widziałem nad tronem Boga Izraela, gdy znajdowałem się nad rzeką Kebar. Przekonałem się, że były to cheruby.
10:21 - Każda z tych istot żywych miała cztery twarze i cztery skrzydła. Spod skrzydeł wystawało im coś na kształt rąk ludzkich.
10:22 - Twarze ich były bardzo podobne do tych, które widziałem nad rzeką Kebar. Każda istota żywa poruszała się w kierunku wyznaczonym przez jej twarz.