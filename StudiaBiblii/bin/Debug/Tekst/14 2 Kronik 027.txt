27:1 - Wstępując na tron Jotam miał dwadzieścia pięć lat i rządził w Jerozolimie przez lat szesnaście. Jego matka nazywała się Jerusza i była córką Sadoka.
27:2 - Czynił on wszystko, co prawe w oczach Jahwe, podobnie jak jego ojciec Ozjasz. Sam nie wchodził jednak nigdy do świątyni Jahwe. Ale lud cały ulegał dalszemu zepsuciu.
27:3 - Jotam zbudował Bramę Górną świątyni Jahwe i wzniósł wiele budowli na murach Ofelu.
27:4 - Zbudował także miasta w górach judzkich oraz warownie i wieże obronne w lasach.
27:5 - Walczył też z królem Ammonitów i odniósł nad nim zwycięstwo. Ammonici przekazali mu tego roku sto talentów srebra, dziesięć tysięcy kor pszenicy i dziesięć tysięcy kor jęczmienia. W drugim i trzecim roku uiścili taką samą daninę.
27:6 - I tak wzrastało znaczenie Jotama, bo coraz wierniej trzymał się on dróg Jahwe, swojego Boga.
27:7 - Pozostałe dzieje Jotama, wszystkie wojny, jakie prowadził, i wszystko, czego dokonał, jest opisane w Księdze Królów Izraelskich i Judzkich.
27:8 - Wstępując na tron miał dwadzieścia pięć lat, a rządził w Jerozolimie przez lat szesnaście.
27:9 - Kiedy odszedł Jotam do swoich przodków, pochowano go w Mieście Dawidowym. Władzę po nim objął jego syn Achaz.