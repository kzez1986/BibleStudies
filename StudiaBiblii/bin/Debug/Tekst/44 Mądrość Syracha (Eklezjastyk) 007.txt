7:1 - Sam nie czyń nic złego, to zło cię nie spotka.
7:2 - Trzymaj się z dala od grzechu, to i on nie przyjdzie do ciebie.
7:3 - Nie zasiewaj swoich bruzd nieprawością, żebyś nie musiał zbierać jej siedmiokrotnych plonów.
7:4 - Nie domagaj się od Boga żadnej władzy i żadnego miejsca zaszczytnego od króla.
7:5 - Nie uważaj się za sprawiedliwego przed Bogiem ani za mądrego wobec króla!
7:6 - Nigdy nie staraj się być władcą, skoro brak ci sił do wyzbycia się grzechów. Musiałbyś wtedy zadrżeć przed kimś jeszcze większym i mimo swej uczciwości mógłbyś innych zgorszyć.
7:7 - Nie bierz udziału w zgromadzeniach bezbożnych, nie narażaj się na poniżenie wobec ludu całego.
7:8 - Nie popadaj ponownie w takie same grzechy, bo i pierwsze z nich nie ujdą ci bezkarnie.
7:9 - Nie mów sobie, że Bóg weźmie pod uwagę wielkość twoich darów i że Najwyższy przyjmie każdą z twoich ofiar.
7:10 - W modlitwie swojej nie bądź małoduszny ani zbyt oszczędny we wspieraniu ubogich.
7:11 - Nie lekceważ człowieka pełnego goryczy, pamiętaj zaś o Tym, który wywyższa, ale i poniża.
7:12 - Względem brata nie miej złych zamiarów ani względem przyjaciela twego.
7:13 - Czuj odrazę do wszelkiego kłamstwa i nie spodziewaj się po nim niczego dobrego.
7:14 - Nie mów zbyt wiele na zgromadzeniach starszych, a na modlitwie nie powtarzaj słów wciąż tych samych.
7:15 - Nie uchylaj się od męczących zajęć ani od pracy w polu, nakazanej przez Boga.
7:16 - Nie zaliczaj się nigdy do grona grzeszników i pamiętaj, że Bóg ze swym gniewem nie zwleka.
7:17 - Upokarzaj, jak możesz, swoją własną pychę, bo ogień i robaki karę złym wymierzą.
7:18 - Nie wymieniaj przyjaciela za pieniądze, a wiernego brata nawet za złoto z Ofiru.
7:19 - Nie lekceważ sobie małżonki mądrej i dobrej, bo godna miłość i dobroć jest cenniejsza od pereł.
7:20 - Nie wyrządzaj krzywdy wiernemu słudze ani najemnemu robotnikowi, który uczciwie pracuje.
7:21 - Mądrego niewolnika kochaj jak samego siebie i nie odmawiaj mu, kiedy zapragnie wolności.
7:22 - Jeśli masz stada, starannie ich pilnuj, a jeśli są pożyteczne, to troszcz się o nie.
7:23 - Jeśli masz synów, nie zaniedbuj ich wychowania i sprowadź im żony, gdy są jeszcze młodzi.
7:24 - Jeśli zaś masz córki, czuwaj nad ich ciałem i nie spoufalaj się za bardzo z nimi!
7:25 - Wydać córkę za mąż to niemałe dzieło, ale wydaj ją tylko za mądrego męża!
7:26 - Jeżeli masz żonę jaką chciałeś, to jej nie odrzucaj i nie obdarzaj zaufaniem żadnej odrzuconej!
7:27 - Z całego serca szanuj swego ojca i nigdy nie zapomnij bólu swojej matki.
7:28 - Pamiętaj o tym, że dali ci życie, jakże więc im odpłacisz za to, co ci uczynili?
7:29 - Boga się bój całym swoim sercem, a Jego kapłanom cześć oddawaj!
7:30 - Ze wszystkich sił kochaj twego Stwórcę i nigdy nie pogardzaj żadnym Jego sługą!
7:31 - Cześć oddawaj Bogu, szanuj Jego kapłanów, oddaj im to, co ich, jak jest nakazane, pierwociny, ofiary przebłagania i dar łopatek, ofiary uświęcenia i pierwociny rzeczy świętych.
7:32 - Do ubogiego wyciągnij rękę, żebyś otrzymał pełnię błogosławieństwa.
7:33 - Z każdym, kto żyje, dziel się swymi dobrami i nawet zmarłym nie odmawiaj miłości!
7:34 - Nie odwracaj się od płaczących, ale raczej smuć się wspólnie ze smutnymi.
7:35 - Nie odkładaj na później odwiedzin chorego, a zyskasz sobie za to jego miłość.
7:36 - Cokolwiek czynisz, pamiętaj o końcu, a nigdy nie popełnisz grzechu.