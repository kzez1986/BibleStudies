12:1 - Pod koniec godów weselnych Tobiasz zawołał swojego syna Tobiasza i powiedział mu: Synu mój, nie zapomnij zapłacić człowiekowi, który ci towarzyszył w podróży. Dołóż mu też coś do umówionej zapłaty.
12:2 - A on zapytał: Ojcze, ile powinienem mu dać za jego trudy? Nie będę stratny, jeśli dam mu połowę tego, cośmy razem przynieśli.
12:3 - Przyprowadził mnie przecież całkiem bezpiecznie, opiekował się moją żoną, pomagał mi dostarczyć pieniądze i w końcu ciebie uzdrowił. Ile więc mam mu dać za to wszystko?
12:4 - A Tobiasz odpowiedział: Rzeczywiście synu, zasługuje on na to, by otrzymać połowę z tego, co przyniósł.
12:5 - Zawołał więc syn swego przewodnika i powiedział: Zatrzymaj sobie połowę tego, co przyniosłeś, jako zapłatę za twoje trudy i wracaj spokojnie do domu.
12:6 - Wtedy Rafał wziął ich obydwu na stronę i odezwał się do nich w te słowa: Chwalcie Boga, wysławiajcie Go! Cześć Mu oddawajcie i ogłaszajcie wszystkim ludziom to, co wam uczynił. Wysławiajcie Boga, uwielbiajcie Jego święte Imię. Opowiadajcie wszystkim ludziom o dziełach Bożych, bo są tego godne, i nie przestawajcie Bogu dziękować.
12:7 - Strzec tajemnic jakiegoś króla - to rzecz piękna, ale o dziełach Bożych trzeba opowiadać wszystkim. Dziękujcie Bogu, bo jest tego godzien. Czyńcie to, co dobre, a nie spotka was żadne nieszczęście.
12:8 - Lepiej jest modlić się poszcząc i świadczyć miłosierdzie wedle sprawiedliwości niż być bogatym za cenę bezprawia. Lepiej dawać jałmużnę niż gromadzić złoto.
12:9 - Jałmużna chroni bowiem przed śmiercią i uwalnia od wszelkiego grzechu. Ci, co dają jałmużnę, długo żyją.
12:10 - Ci, którzy popełniają grzechy i zło czynią, samym sobie szkodzą.
12:11 - Chcę ujawnić przed wami całą prawdę, niczego nie będę ukrywał. Już wam powiedziałem, że strzec tajemnic jakiegoś króla - to rzecz piękna, ale o dziełach Bożych trzeba opowiadać wszystkim.
12:12 - Otóż wiedzcie, że kiedyście oboje, ty i Sara, trwali na modlitwie, ja zanosiłem wasze błagania przed Majestat Pański. I były przyjmowane. To samo czyniłem, gdy ty grzebałeś zmarłych.
12:13 - Kiedy ty, nie wahając się ani chwili, wstawałeś od stołu, aby iść grzebać zmarłych,
12:14 - mnie również posłał Bóg, żeby wypróbować twoją wiarę w tym samym czasie i uzdrowić zarówno ciebie, jak i twoją synową Sarę.
12:15 - Ja jestem Rafał, jeden z tych siedmiu aniołów, którzy są zawsze gotowi, by stanąć przed Majestatem Pańskim.
12:16 - Usłyszawszy to przerazili się obaj i drżąc ze strachu upadli na twarze.
12:17 - Ale on powiedział do nich: Nie bójcie się! Pokój niech będzie z wami! Wychwalajcie Boga na wieki.
12:18 - To, że byłem z wami, zawdzięczacie nie mnie, lecz woli samego Boga. To Jego trzeba wysławiać i wielbić na wieki.
12:19 - Patrząc na mnie, byliście przekonani, że jadłem. Ale w rzeczywistości tak nie było.
12:20 - Tak więc wysławiajcie Pana na ziemi i Bogu składajcie dziękczynienie. Ja zaś wracam do Tego, który mnie posłał. Opiszcie to wszystko, co się wam przydarzyło. I zniknął.
12:21 - Kiedy powstali z miejsca, już go nie widzieli.
12:22 - I zaczęli wysławiać Boga: śpiewali na Jego cześć hymny i dziękowali Mu za to, że tak wielkie rzeczy uczynił dla nich i że anioł Boży im się ukazał.