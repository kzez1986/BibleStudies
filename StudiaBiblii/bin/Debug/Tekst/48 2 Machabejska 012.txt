12:1 - Po zawarciu tych układów Lizjasz wrócił do króla, a Żydzi zaczęli znów uprawiać swoje pola.
12:2 - Ale zarządcy poszczególnych prowincji, a mianowicie Tymoteusz, Apoloniusz, syn Gennajosa, Hieronim, Demofon, a także Nikanor, dowódca Cypryjczyków, ciągle nękali Żydów, nie pozwalając im żyć w spokoju.
12:3 - [I tak na przykład pogańscy] mieszkańcy Jafy dopuścili się następującej zbrodni: sprowadzili kilkanaście łodzi i poprosili, żeby wsiedli do nich - razem ze swymi żonami i dziećmi - Żydzi, którzy tam mieszkali. Zachowywali się tak, jakby wobec Żydów nie mieli żadnych złych zamiarów,
12:4 - lecz wykonywali tylko postanowienie zarządców miasta. Żydzi byli przekonani o ich pokojowych zamiarach i nie podejrzewali żadnego podstępu. Kiedy łodzie znalazły się już jednak na pełnym morzu, wywrócono je i co najmniej dwustu ludzi utonęło.
12:5 - Juda, dowiedziawszy się o tej strasznej zbrodni dokonanej na jego współrodakach, powiadomił o tym wszystkim swoich ludzi.
12:6 - Potem wezwał na świadka Boga, który jest Sędzią sprawiedliwym, i wyruszył przeciwko mordercom, splamionym krwią jego braci. Nocą podpalił port, spalił łodzie i wymordował wszystkich, którzy się na nich znajdowali.
12:7 - Ponieważ bramy do miasta zaryglowano przed nim, musiał [na razie] odejść, ale postanowił powrócić po pewnym czasie i zniszczyć całe miasto.
12:8 - A kiedy dowiedział się, że mieszkańcy Jamnii zamierzali postąpić z mieszkającymi wśród nich Żydami tak samo [jak ludzie z Jafy],
12:9 - natarł nocą na Jamnię i spalił jej port razem ze znajdującymi się w nim statkami. Łunę pożarów było widać aż w Jerozolimie - na odległość dwustu czterdziestu stadiów.
12:10 - Stamtąd [Juda i jego ludzie] ruszyli dalej na spotkanie z Tymoteuszem. Uszli zaledwie może dziewięć stadiów, gdy oto uderzyli na nich Arabowie w liczbie co najmniej pięciu tysięcy pieszych i pięciuset konnych.
12:11 - Po zażartej bitwie, w której ludzie Judy dzięki pomocy Bożej zdobyli przewagę nad wrogami, pobici koczownicy zwrócili się do Judy z prośbą o zawarcie pokoju, przyrzekając, że dostarczą Judzie i jego wojownikom wiele bydła, a nadto wyświadczą im różne inne usługi.
12:12 - Ponieważ Juda doszedł do przekonania, że ich pomoc może się okazać rzeczywiście pożyteczna w wielu wypadkach, zgodził się na zawarcie z nimi pokoju. Swoje zobowiązania potwierdzili podaniem ręki i wycofali się do swoich namiotów.
12:13 - A Juda uderzył na miasto Kaspin, otoczone ze wszystkich stron wałami i murami obronnymi. Mieszkańcy tego miasta pochodzili z najrozmaitszych ludów.
12:14 - Sądząc, że nie muszą się bać niczego, ponieważ chronią ich wysokie mury, a zapasy żywności mają dostatecznie duże, odnosili się z pogardą do wojowników Judy, obrażali ich, bluźnili ich Bogu i obrzucali ich przeróżnymi wyzwiskami.
12:15 - A ludzie Judy wzywali na pomoc wielkiego Władcę świata, Tego, który kiedyś, za czasów Jozuego, nie posługując się żadnymi taranami ani wieżami oblężniczymi, zrównał z ziemią Jerycho. Potem, z odwagą prawdziwych lwów, rzucili się na mury.
12:16 - Ponieważ Bóg tak chciał, wkrótce zajęli całe miasto. W mieście doszło do niedającej się opisać rzezi. Wydawało się, że krew spływająca do pobliskiego jeziora, długiego na dwa stadia, przelewa się przez brzegi.
12:17 - Potem uszli siedemset pięćdziesiąt stadiów i dotarli do miejscowości Charaks, gdzie mieszkali Żydzi zwani Tubianami.
12:18 - Jednakże Tymoteusza tam nie spotkali. Odszedł stamtąd, nie zdziaławszy tam zresztą niczego. Tylko w jednym miejscu pozostawił dość silną załogę.
12:19 - Dozyteusz i Sozypater, dwaj dowódcy Machabeusza, napadli na tę warownię i wybili ponad dziesięć tysięcy wojowników, którymi Tymoteusz obsadził twierdzę.
12:20 - Potem Machabeusz podzielił tych, którzy przy nim pozostali, na kilka oddziałów, na czele każdego oddziału postawił dowódcę i wyruszył przeciwko Tymoteuszowi, którego wojsko liczyło ponad sto dwadzieścia tysięcy wojowników pieszych i dwa tysiące pięciuset jeźdźców.
12:21 - Kiedy Tymoteusz otrzymał wiadomość o nadciąganiu Judy, odesłał wszystkie kobiety, dzieci i cały dobytek do miejscowości zwanej Karnion. Do osiedla tego wiodły tylko wąskie ścieżki, tak że było ono prawie niedostępne.
12:22 - Zaledwie ukazał się pierwszy oddział Judy, wielkie przerażenie ogarnęło wrogów, bo oto objawił się Ten, który wszystko przenika. W wielkim popłochu rzucili się do ucieczki, każdy w inną stronę. Tratowali się nawzajem, jedni drugich przebijali ostrzami mieczy.
12:23 - Juda zaś nie przestawał ich ścigać i położył trupem około trzydziestu tysięcy owych bezbożników.
12:24 - Sam Tymoteusz wpadł w ręce Dozyteusza i Sozypatra. Błagał ich w pięknych, ale fałszywych słowach, żeby wypuścili go cało na wolność, ponieważ ma on u siebie w niewoli rodziców i braci wielu Żydów. Jeśli więc go nie puszczą wolno, to zginą zakładnicy. I tak zdołał ich w końcu przekonać.
12:25 - Dali wiarę jego obietnicom, że wszyscy, którzy przebywają u niego w niewoli, powrócą nie doznając żadnej szkody, i dla ratowania własnych braci pozwolono mu odejść spokojnie.
12:26 - Potem wyruszył Juda na Karnion, [zburzył] świątynię bogini Atargatis, zabił dwadzieścia pięć tysięcy ludzi.
12:27 - Po zniszczeniu Karnion i tych, którzy w nim szukali schronienia, wyruszył na silnie obwarowane miasto Efron, w którym przebywał Lizjasz i wielu mieszkańców wywodzących się z różnych ludów. Młodzi, silni wojownicy stanęli pod murami miasta i bronili się bardzo dzielnie. Wewnątrz miasta były ustawione liczne wyrzutnie pocisków.
12:28 - Zwrócili się tedy Żydzi o pomoc do Władcy, który swoją mocą kruszy potęgę wrogów i zdobyli miasto, zabijając w nim około dwudziestu pięciu tysięcy ludzi.
12:29 - Potem wyruszyli stamtąd i udali się do Scytopolis, odległego o sześćset stadiów od Jerozolimy.
12:30 - Ale mieszkający w nim Żydzi wystawili tamtejszej ludności jak najlepsze świadectwo. Oświadczyli, że mieszkańcy Scytopolis okazują im wiele życzliwości, a w czasie nieszczęść szczerze im współczuli.
12:31 - Juda i jego ludzie podziękowali im tedy za to i prosili, żeby nadal okazywali narodowi żydowskiemu swoją życzliwość. Potem udali się do Jerozolimy, bo zbliżało się święto Tygodni.
12:32 - Po święcie zwanym Pięćdziesiątnicą wyruszyli do walki z Gorgiaszem, który był zarządcą Idumei.
12:33 - Na wyprawę tę ciągnęło trzy tysiące wojowników pieszych i czterystu jeźdźców.
12:34 - Kiedy doszło do spotkania, poległo też kilku spośród Żydów.
12:35 - Dozyteusz zaś, jeden z jeźdźców Bakenora, człowiek bardzo silny, chwycił Gorgiasza za płaszcz i ciągnął go z całej siły, chcąc tego bezbożnika wziąć żywcem. Lecz w tym momencie doskoczył jeden z jeźdźców trackich i odciął Gorgiaszowi ramię. [Uwolniony w ten sposób] Gorgiasz zdołał zbiec do Marisy.
12:36 - Tymczasem ludzie Ezdriasza walczyli dalej aż do zupełnego wyczerpania. Zaczął tedy Juda modlić się do Pana, żeby raczył przystąpić do walki jako ich sprzymierzeniec i przywódca.
12:37 - Następnie, wzniósłszy w mowie swoich przodków okrzyk wojenny i śpiewając pieśni pochwalne [na cześć Pana], rzucił się nagle na ludzi Gorgiasza i zmusił ich do ucieczki.
12:38 - Potem poprowadził Juda całe swoje wojsko do miasta Adullam. Z nadejściem siódmego dnia tygodnia obmyli się - jak to było u nich w zwyczaju - i przystąpili do obchodów szabatu.
12:39 - Dnia następnego - a był już najwyższy czas po temu - poszli wojownicy Judy, żeby pozbierać ciała [swoich] poległych i pochować je wśród ich krewnych w grobach rodzinnych.
12:40 - Otóż zobaczyli, że wszyscy polegli mieli pod swoimi szatami ukryte amulety bożków z Jamnii, czego prawo bardzo surowo Żydom zabraniało. Wtedy stało się dla wszystkich jasne, że ludzie ci właśnie dlatego polegli.
12:41 - Nie zostało więc nic innego, jak tylko uwielbiać Pana, sprawiedliwego Sędziego, który wydobywa na światło to, co jest ukryte.
12:42 - Równocześnie odprawili także modły błagalne, prosząc Boga, aby ujawnione winy zostały całkowicie wymazane. Szlachetny Juda zaś napomniał ludzi, żeby się strzegli grzechu i byli czyści, nie zapominając ani na chwilę o tym, co spotkało owych dopiero co poległych za ich wykroczenia.
12:43 - Poza tym przeprowadzono zbiórkę pieniędzy, w której wszyscy wzięli udział. Zebrano i posłano do Jerozolimy około dwóch tysięcy drachm srebrnych na ofiarę przebłagalną za grzechy. Juda postępował tak szlachetnie i dzielnie, ponieważ wierzył w zmartwychwstanie.
12:44 - Gdyby bowiem nie spodziewał się, że polegli zmartwychwstaną, byłoby rzeczą zbyteczną i bezsensowną modlić się za zmarłych.
12:45 - Miał też przed oczyma ową hojną zapłatę czekającą na tych, którzy umierają pobożnie. Święta to i pobożna myśl! Dlatego kazał złożyć ofiarę za zmarłych, aby zostali uwolnieni od grzechu.