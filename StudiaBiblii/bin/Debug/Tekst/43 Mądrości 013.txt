13:1 - Głupi zaś z gruntu są wszyscy ludzie, którzy nie znają Boga i z rzeczy dobrych, które widzą, nie potrafią poznać Tego, który jest, ani nie rozpoznają Twórcy, przypatrując się stworzeniom,
13:2 - lecz już to ogień, już to wiatr, już to szybkie powietrze albo gwiazd układy, albo wzburzoną wodę lub światła niebieskie uznali za bogów rządzących światem.
13:3 - Jeżeli urzeczeni ich pięknem uznali rzeczy te za bóstwa, to niechże pomyślą, o ile piękniejszy jest ponad nie wszystkie ich Władca. On, Twórca piękna, stworzył to wszystko.
13:4 - Jeśli zaś moc i działanie podziwiają, to przecież niech dzięki nim zrozumieją, że o wiele bardziej potężny jest Ten, który je stworzył.
13:5 - Albowiem z wielkości i z piękności stworzeń można przez porównanie poznać ich Stwórcę.
13:6 - Lecz mimo wszystko oni ponoszą mniejszą winę; błądzą bowiem, Boga jednak szukają i znaleźć Go pragną.
13:7 - Obracając się wśród dzieł Jego, zbadać je usiłują i ufają wzrokowi, bo piękne jest to, co widzą.
13:8 - Lecz znowu ci także nie są wolni od winy.
13:9 - Jeśli bowiem tyle już potrafili pojąć, że są w stanie wszechświat zbadać, to czemuż tym bardziej nie znaleźli Pana wszechrzeczy?
13:10 - Nieszczęśliwi zaś są ci, i między martwymi przedmiotami nadzieje tych, którzy bogami nazwali dzieła rąk człowieczych; złoto i srebro, wytwór sztuki, podobizny zwierząt lub kamień nieużyteczny, dzieło starożytnej ręki.
13:11 - Oto jakiś cieśla, wyciąwszy odpowiednie drzewo, obłupia je starannie z całej kory i sztuką swoją zgrabnie sporządza pożyteczne naczynie ku posłudze życia.
13:12 - A odpadków tego dzieła używszy do gotowania potraw, głód swój zaspokoił.
13:13 - Pozostałą zaś do niczego nie nadającą się resztę, drzewo pokrzywione i pełne sęków wziął do rzeźbienia, korzystając z czasu wolnego, i dzięki znajomości swego rzemiosła, nadał mu kształt upodobniający je do wyobrażenia człowieka.
13:14 - Albo uczynił z niego jakieś pospolite zwierzę, powlekając minią lub farbą zabarwił na czerwono. Zatarł na nim wszelką skazę.
13:15 - Uczynił mu godne jego mieszkanie, zawiesił na ścianie i przytwierdził żelazem,
13:16 - żeby nie spadło. Troszczył się o nie, wiedząc, że nie jest w stanie sam sobie poradzić. Jest bowiem obrazem i potrzebuje pomocy.
13:17 - Modląc się w sprawie swego dobytku i małżeństw, i dzieci, do tego, co bezduszne, nie wstydzi się przemawiać, i prosi to, co bezsilne, o zdrowie.
13:18 - Domaga się życia od tego, co martwe, i na pomoc wzywa to, co bezsilne, a o szczęśliwość na drogę prosi to, co nawet poruszać się nie może.
13:19 - O zarobek, o pracę, o pomyślność dla rąk swoich i o sprawność prosi to, co ma ręce najbardziej niesprawne.