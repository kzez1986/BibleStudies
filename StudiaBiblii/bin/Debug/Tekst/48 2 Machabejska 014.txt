14:1 - W trzy lata później ludzie Judy dowiedzieli się, że Demetriusz, syn Seleukosa, na czele silnie uzbrojonych oddziałów i okrętów wylądował w porcie Trypolis,
14:2 - po czym, zamordowawszy Antiocha i jego opiekuna Lizjasza, rozciągnął swoją władzę nad całym krajem.
14:3 - Żył wtedy jeden człowiek imieniem Alkimos. Był on kiedyś najwyższym kapłanem, ale podczas religijnych zamieszek sam ściągnął na siebie hańbę. Odtąd stał się nieczysty i wiedział, że znalazł się w sytuacji bez wyjścia i że już nigdy nie będzie mógł przystąpić do ołtarza.
14:4 - Około roku sto pięćdziesiątego pierwszego przybył więc do króla Demetriusza, wręczył mu złotą koronę z palmą, a poza tym wiązkę gałązek oliwnych, których się zwykle używa w świątyni. I na tym tego dnia poprzestał.
14:5 - Kiedy jednak Demetriusz przywołał go przed swoją radę i zapytał, jakie nastroje panują wśród Żydów i co zamierzają oni na najbliższą przyszłość, skorzystał z okazji, żeby ujawnić swoją przewrotność, i taką dał odpowiedź:
14:6 - Są wśród Żydów tak zwani asydejczycy. Na ich czele stoi Juda Machabeusz. To oni prą ciągle do wojny i zamieszek, nie pozwalając, żeby w kraju zapanował spokój.
14:7 - Dlatego też pozbawiono mnie mojego zaszczytnego urzędu, to jest urzędu najwyższego kapłana, który należał mi się z racji mojego pochodzenia. Mimo to przychodzę do ciebie,
14:8 - nie tylko dlatego, że leży mi na sercu dobro wszystkich moich rodaków. Nierozwaga bowiem kilku wspomnianych ludzi sprowadziła na cały nasz naród wielkie nieszczęścia.
14:9 - Jestem przekonany, o królu, że skoro tylko dowiesz się o wszystkim, na pewno zatroszczysz się o ten kraj i o cały nasz udręczony naród, bo dla wszystkich jesteś pełen łaskawości i dobroci.
14:10 - Ale jak długo żyje Juda, tak długo kraj ten nie zazna spokoju.
14:11 - Zaledwie skończył to mówić, a oto już inni zaufani króla, wrogo usposobieni do Judy, jeszcze usilniej zaczęli podburzać Demetriusza.
14:12 - Zawołał wtedy król Nikanora, głównego dowódcę oddziału słoni, i mianował go zarządcą Judei. Natychmiast też go wysłał w drogę
14:13 - z pisemnym poleceniem zgładzenia Judy i rozproszenia jego zwolenników. Alkimosa zaś ustanowił najwyższym kapłanem w świątyni Najwyższego.
14:14 - Do Nikanora przyłączyły się całe tłumy pogan, którzy zbiegli przed Judą z Judei. Byli bowiem przekonani, że klęski i zniszczenia Żydów im właśnie przyniosą szczęście.
14:15 - Kiedy Żydzi dowiedzieli się, że wyruszył przeciw nim Nikanor i że wielu pogan przyłączyło się do niego, posypali sobie głowy popiołem i zaczęli błagać o pomoc Boga, który ustanowił swój lud na wieki i zawsze, na oczach całego świata, brał w opiekę swoje dziedzictwo.
14:16 - Potem na rozkaz swego dowódcy bezzwłocznie ruszyli w drogę i natknęli się na wroga niedaleko osiedla Dessau.
14:17 - Szymon, brat Judy, pierwszy rozpoczął bitwę z Nikanorem, ale musiał się wycofać, bo nieprzyjaciel zaskoczył go niespodziewanym uderzeniem.
14:18 - Nikanor wiedział jednak jak dzielnie potrafią walczyć ludzie Judy i jak odważnie stają w obronie swojej ojczyzny. Nie szukał więc rozstrzygnięcia na polu walki
14:19 - i dlatego posłał Posidoniosa, Teodota i Matatiasza, żeby wszczęli rokowania pokojowe.
14:20 - Po dokładnym rozważeniu całej sprawy dowódca oddziałów wojskowych przedstawił ludziom warunki zawarcia pokoju. Ponieważ nikt nie zgłaszał sprzeciwu, przystąpiono do podpisania układu.
14:21 - Ustalono dzień, w którym [wodzowie] mieli się spotkać na miejscu nieco odosobnionym. Z każdej strony miał przybyć jeden rydwan, wyznaczono też miejsca na posiedzenie.
14:22 - Na polecenie Judy jego wojownicy zajęli dogodne pozycje, gotowi do uderzenia w każdej chwili, gdyby się okazało, że nieprzyjaciel zechce ich napaść podstępnie i znienacka. Ale rozmowy przebiegały bez żadnych zakłóceń.
14:23 - Nikanor zatrzymał się w Jerozolimie, nie wszczynając żadnych niepokojów. Co więcej, kazał nawet nie dopuszczać do siebie swoich zwolenników, którzy tłumnie zaczęli ku niemu napływać.
14:24 - Ani na chwilę nie rozstawał się z Judą i był mu szczerze życzliwy.
14:25 - Doradzał mu, aby się ożenił i założył własną rodzinę. Tak też Juda uczynił i dobrze mu się wiodło, a życie dostarczało mu wiele radości.
14:26 - Alkimos dostrzegł oczywiście, że Nikanor zaprzyjaźnił się z Judą. Wziął tedy pisma z zawartymi układami, udał się do Demetriusza i próbował go przekonać, że Nikanor działa na szkodę państwa, gdyż właśnie Judę, wroga całego narodu, ustanowił jego [Alkimosa] następcą.
14:27 - Król oburzył się i bardzo rozgniewał usłyszawszy to, co doniósł ów łotr. Natychmiast napisał do Nikanora, że unieważnia zawarte układy. Wydał mu także polecenie, żeby zaraz pojmał Machabeusza i związanego odesłał do Antiochii.
14:28 - Otrzymawszy te polecenia, Nikanor bardzo się strapił. Było mu ciężko zrywać układ, bo wiedział przecież, że Juda w niczym mu się nie sprzeniewierzył.
14:29 - Ponieważ jednak nie mógł sprzeciwić się królowi, czekał na stosowną chwilę, aby jego polecenie wypełnić przy pomocy jakiegoś podstępu.
14:30 - Jednakże Machabeusz zdążył już zauważyć, że Nikanor odnosi się do niego z coraz większym chłodem, a jego dotychczasowa życzliwość zniknęła. Wiedział, że nie może się spodziewać niczego dobrego po tej zmianie. Dlatego, zebrawszy gromadę swoich ludzi, skrył się razem z nimi przed Nikanorem.
14:31 - Kiedy Nikanor dowiedział się, że ów mąż tak go oszukał, skierował się do świątyni Najwyższego i wszedł do niej właśnie w chwili składania ofiar przez kapłanów, i zażądał od nich, żeby mu wydali Judę.
14:32 - Gdy jednak oni oświadczyli pod przysięgą, że nie wiedzą, gdzie znajduje się poszukiwany.
14:33 - Wyciągnął prawą rękę w stronę przybytku i powiedział: Jeżeli mi zaraz nie wydacie związanego Judy, zrównam ten dom Boży z ziemią, zburzę ołtarz całopaleń i zbuduję w tym miejscu wspaniałą świątynię dla Dionizosa.
14:34 - Powiedziawszy to, odszedł. Wtedy kapłani wznieśli ku niebu ręce i zaczęli błagać o pomoc Tego, który zawsze osłaniał swój naród. Modlili się tak:
14:35 - O Panie, Ty niczego nie potrzebujesz, a jednak chciałeś, żeby Ci zbudowano tę świątynię, w której przebywasz między nami!
14:36 - Racz, o Święty nasz, od którego pochodzi wszelkie uświęcenie, na wieki strzec od wszelkiego zbezczeszczenia tej świątyni, dopiero co oczyszczonej.
14:37 - Wśród starszyzny miasta Jerozolimy znajdował się pewien człowiek imieniem Razis. Darzył on dużą życzliwością wszystkich współbraci, cieszył się powszechnym uznaniem, a ze względu na swoją dobroć uchodził za ojca Żydów. Otóż tego męża wskazano Nikanorowi.
14:38 - Już w czasie poprzednich zamieszek doznał on wielu przykrości, gdy stawał w obronie praw żydowskich, jednak nigdy się nie uląkł, oddany tej sprawie do końca, z ciałem i duszą.
14:39 - Nikanor zaś postanowił już w pełni ujawnić swoją niechęć do Żydów. Dlatego posłał więcej niż pięciuset wojowników, żeby pojmali Razisa.
14:40 - Wiedział bowiem, że zada Żydom bardzo dotkliwy cios, pozbawiając ich takiego człowieka.
14:41 - I oto kiedy oddziały Nikanora już były bliskie opanowania wieży i próbowały przedostać się na dziedziniec główną bramą, wtedy został wydany rozkaz zniszczenia jej ogniem, Razis, otoczony ze wszystkich stron, rzucił się na swój własny miecz.
14:42 - Wolał bowiem raczej umrzeć z godnością niż wpaść w ręce bezbożników i narazić się na to, że będą się z nim obchodzić w sposób niegodny jego szlachetnego urodzenia.
14:43 - Cios, który sobie w pośpiechu zadał, nie był jednak śmiertelny. Tymczasem ludzie Nikanora zaczęli wdzierać się już drzwiami do środka. Wówczas Razis wskoczył bez wahania na mur i rzucił się odważnie w dół na stojących tam wojowników.
14:44 - Ci jednak natychmiast się rozstąpili, zostawiając wolne miejsce, tak że upadł na ziemię.
14:45 - Nadal jednak żył. Po chwili, jeszcze oszołomiony, podniósł się i mimo że obficie broczył krwią z bolesnych ran, przedarł się przez szeregi wojowników i wydostał na stromo opadającą skałę.
14:46 - Wykrwawiony, zdołał jeszcze własne wnętrzności rzucić na stojących niżej ludzi. Potem zwracając się do Władcy życia i śmierci, by raczył kiedyś przywrócić mu życie, skonał.