5:1 - Człowieka starszego wiekiem nie strofuj surowo, lecz zwracaj się do niego jak do własnego ojca. Młodszych traktuj jak braci.
5:2 - Starsze kobiety niech będą dla ciebie jak rodzona matka, młode - jak własne siostry, do których odnosisz się z nienaganną czystością.
5:3 - Miej staranie o wdowy - ale tylko o te, które są rzeczywiście wdowami.
5:4 - Jeżeli bowiem jakaś wdowa ma dzieci albo wnuki, to niech uczą się one przede wszystkim wypełniać swe zobowiązania religijne względem własnej rodziny i odpłacania się rodzicom wdzięcznością [za ich trudy]. Jest to bowiem zgodne z upodobaniem Bożym.
5:5 - Ta zaś która jest rzeczywiście wdową, nie mając nikogo, kto by się o nią zatroszczył, całą swoją ufność złożyła w Bogu i modli się we dnie i w nocy, prosząc Boga o pomoc.
5:6 - Lecz wdowa, która żyje w rozpuście, właściwie już umarła, choć jeszcze pozostaje przy życiu.
5:7 - W ten sposób tedy pouczaj wdowy, a wtedy nikt nie będzie im miał nic do zarzucenia.
5:8 - A jeśli ktoś nie troszczy się o swoich najbliższych, zwłaszcza o domowników, to znaczy, że już odpadł od wiary i gorszy jest od tego, który był zawsze poganinem.
5:9 - Na listę wdów może być wciągnięta tylko taka niewiasta, która ma co najmniej sześćdziesiąt lat, tylko jeden raz wyszła za mąż
5:10 - i cieszy się, ze względu na swe postępowanie, opinią nienaganną, jako że [dobrze] wychowała swe dzieci, była zawsze gościnna, obmywała nogi wyznawcom Boga, spieszyła z pomocą nieszczęśliwym, brała czynny udział we wszystkich akcjach na rzecz ubogich.
5:11 - Nie wciągaj zaś na urzędowe listy wdów młodych niewiast, bo skoro tylko odczują ochotę wyjścia ponownie za mąż, odwrócą się od Chrystusa,
5:12 - a wówczas staną się winne złamania tego przyrzeczenia, jakie już złożyły Chrystusowi.
5:13 - Co więcej, owe młode wdowy, zazwyczaj marnują czas krążąc po domach, wiecznie rozgadane, wścibskie, rozprawiające o tym wszystkim, co w ogóle nie powinno ich obchodzić.
5:14 - I dlatego wolałbym, żeby młode wdowy raczej ponownie wychodziły za mąż, żeby rodziły dzieci i troszczyły się o własne domy. Wówczas nie będą też dawały żadnych sposobności naszym przeciwnikom do mówienia źle o nas.
5:15 - A tak już niektóre zeszły z drogi prawego życia i poszły za Szatanem.
5:16 - Jeżeli jakaś chrześcijanka ma w swojej rodzinie wdowy, niech śpieszy im sama z pomocą, zamiast obciążać Kościół. A wtedy Kościół będzie mógł tym łatwiej przyjść z pomocą wdowom, które są rzeczywiście bez opieki.
5:17 - Starsi, sprawujący jak należy rządy nad Kościołem, zasługują sobie na podwójne uznanie - zwłaszcza ci, którzy głoszą [Ewangelię] i udzielają wam pouczeń [praktycznych].
5:18 - Pismo mówi bowiem: Nie zawiążesz pyska wołowi młócącemu i gdzie indziej: Ten, kto pracuje, ma prawo do zapłaty.
5:19 - Nie przyjmuj oskarżenia przeciwko starszym, chyba że składa je co najmniej dwu albo trzech świadków.
5:20 - Zatwardziałych grzeszników upominaj publicznie, gdyż innych może to odstraszyć od złego.
5:21 - Nakazuję ci bardzo uroczyście, odwołując się do powagi Boga i Chrystusa Jezusa, i świętych aniołów, abyś przestrzegał powyższych zaleceń, bez żadnych uprzedzeń lub kierowania się jakimikolwiek względami.
5:22 - Żebyś też nie wkładał na nikogo zbyt pospiesznie rąk [by przekazać w ten sposób jakąś władzę], i nie miej nic wspólnego z grzechami innych ludzi.
5:23 - Staraj się być zawsze czystym. Nie pij już samej wody. Ze względu na żołądek i częste twoje słabości używaj trochę wina.
5:24 - Grzechy niektórych ludzi są znane wszystkim, jeszcze zanim zdoła się wydać na nie wyrok potępienia - natomiast występki innych stają się jawne dopiero po pewnym czasie.
5:25 - Podobnie rzecz się ma z dobrymi uczynkami: nawet te, które nie od razu są widoczne, nie mogą pozostać w ukryciu zbyt długo.