58:1 - Dla kierującego chórem. Na melodię: „Nie niszcz”. Pieśń Dawida pouczająca.
58:2 - Czy sprawiedliwe wydajecie wyroki, o wy, możni tego świata? Czy słusznie osądzacie synów ludzkich?
58:3 - Niestety, ziemia jest pełna kłamstw waszych, sama złość znajduje się w sercu waszym, a wasze ręce wytyczają drogę nieprawości.
58:4 - Bezbożni są niewierni już od łona matki, zaraz po urodzeniu schodzą z drogi prawej i kłamią.
58:5 - Ich trucizna podobna do jadu węża albo do jadu głuchej żmii, co zamyka uszy,
58:6 - by nie słyszeć głosu zaklinacza lub czarownika umiejącego skutecznie zaklinać!
58:7 - O Boże, połam im zęby w pyskach, roztrzaskaj szczęki tym lwiątkom.
58:8 - Niech znikną jak odpływające wody, niech uwiędną jak trawa deptana na drodze.
58:9 - Niech odpełzną jak ślimak, jak poroniony płód niewieści, który nigdy nie ogląda słońca.
58:10 - Zanim domyślą się czegokolwiek, niech rozpędzi ich wiatr silny, czy to jak żywe jeszcze, czy już uschłe ciernie.
58:11 - Niech cieszy się sprawiedliwy patrząc na ich karę; niech stopy swe obmyje we krwi bezbożnika.
58:12 - A ludzie mówić będą: Otrzymał sprawiedliwy nagrodę, jest jeszcze Bóg, który świat sądzi.