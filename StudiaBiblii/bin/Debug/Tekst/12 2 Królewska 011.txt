11:1 - Atalia, matka Ochozjasza, widząc, że jej syn nie żyje, powstała i postanowiła zgładzić cały ród królewski.
11:2 - Lecz Joszeba, córka króla Jorama, a siostra Ochozjasza, wzięła Joasza, syna Ochozjasza, i wyprowadziła go spośród synów królewskich, których właśnie zabijano. Razem z jego mamką ukryła go w sypialni, by usunąć go sprzed oczu Atalii. I tak uniknął śmierci.
11:3 - Przez sześć lat ukrywał się razem z Joszebą w świątyni Jahwe, podczas gdy Atalia sprawowała władzę nad całym krajem.
11:4 - W siódmym roku Jojada kazał sprowadzić do świątyni Jahwe setników karyjskich i dowódców straży. Zawarł z nimi układ, a następnie, związawszy ich przysięgą w świątyni Jahwe, pokazał im syna królewskiego.
11:5 - Potem wydał im takie polecenie: Oto, co będziecie robili: jedna trzecia z was, ci, którzy pełnią służbę w szabat, obejmie także straż nad pałacem królewskim,
11:6 - jedna trzecia stanie przy Bramie Sur i wreszcie jedna trzecia - przy Bramie Straży. W ten sposób, zmieniając się, będziecie kolejno pełnili straż przy świątyni.
11:7 - Natomiast dwa oddziały spośród tych, co kończą służbę w szabat, będą trzymać straż przy królu, gdy znajdzie się w świątyni.
11:8 - Otoczycie króla ze wszystkich stron, każdy z bronią w ręku. Każdego, kto chciałby się przedrzeć przez wasze szeregi, macie natychmiast zabić. Będziecie zawsze blisko króla, zarówno wtedy, gdy będzie wychodził, jak i wtedy, gdy będzie wchodził.
11:9 - Setnicy uczynili wszystko dokładnie tak, jak im polecił kapłan Jojada. Zebrawszy swoich ludzi, zarówno tych, którzy przejmowali swoją służbę w szabat, jak i tych, którzy kończyli ją w szabat, udali się do kapłana Jojady.
11:10 - Kapłan wręczył setnikom włócznie i tarcze, które stanowiły kiedyś własność króla Dawida, a były przechowywane w świątyni Jahwe.
11:11 - Strażnicy, każdy z bronią w ręku, stali w świątyni od południowego jej narożnika aż do północnego w pobliżu ołtarza, a także na zewnątrz świątyni, i tak otaczali króla ze wszystkich stron.
11:12 - Kapłan przyprowadził syna królewskiego, włożył mu na głowę diadem i wręczył prawo królewskie. W ten sposób ustanowił go królem: namaścili go, a potem, klaszcząc w dłonie, wołali: Niech żyje król!
11:13 - Kiedy Atalia usłyszała okrzyki strażników i zgiełk ludu, przyszła do świątyni Jahwe do zebranych tam ludzi.
11:14 - Rozejrzała się i zobaczyła króla, który, zgodnie ze zwyczajem, siedział na podwyższeniu. Obok króla stali dowódcy [straży] i trębacze, a cały lud radował się przy dźwiękach trąb. [Widząc to wszystko] Atalia rozdarła swoje szaty i zawołała: Spisek, spisek!
11:15 - Skinął tedy kapłan Jojada na setników, którzy dowodzili oddziałami wojowników, i powiedział im: Wyprowadźcie ją ze świątyni, poza szeregi [straży], a każdego, kto za nią pójdzie, zabijcie. Kapłan powiedział im bowiem [jeszcze wcześniej], że nie może być zgładzona w świątyni Jahwe.
11:16 - Zrobiono więc przejście dla niej, a gdy zmierzała ku pałacowi królewskiemu i znalazła się już na drodze przeznaczonej dla koni, zabito ją.
11:17 - Przymierze, które wówczas zawarł Jojada, było przymierzem Jahwe z królem i ludem. Na mocy tego przymierza król i lud mieli się stać ludem Jahwe. Doprowadził także do zawarcia przymierza między królem a całym ludem.
11:18 - Potem cały lud wkroczył do świątyni Baala i zniszczył ją: porozwalano doszczętnie wszystkie ołtarze, poniszczono posągi i zabito przed ołtarzem Mattana, kapłana Baala. Rozmieściwszy strażników w świątyni Jahwe,
11:19 - wziął Jojada setników karyjskich i dowódców strażników i w otoczeniu całego ludu odprowadził króla ze świątyni Jahwe przez Bramę Straży do pałacu królewskiego. I zasiadł Joasz na tronie królewskim.
11:20 - Radował się lud całego kraju, a miasto zażywało pokoju. Atalia zaś zginęła od miecza na drodze przeznaczonej dla koni.