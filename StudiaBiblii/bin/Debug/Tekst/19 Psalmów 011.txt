11:1 - Dla kierującego chórem. Psalm Dawida. U Pana znalazłem schronienie. Jakże więc możecie mi mówić, żebym jak ptak ulatywał w góry?
11:2 - A bezbożni już napinają łuki i na cięciwach układają strzały, by z ciemności wycelować dokładnie w ludzi o czystym sercu.
11:3 - Jeśli wszystko u podstaw się sypie, to co jeszcze może zrobić sprawiedliwy?
11:4 - A Pan przebywa w swoim świętym przybytku, tron zaś ma na niebiosach. Jego oczy patrzą z wysoka, wzrok Jego przenika ludzi.
11:5 - Bada Pan sprawiedliwego i grzesznika, a lubujących się w przemocy nienawidzi z całej duszy.
11:6 - Na bezbożnych spuszcza ogień i siarkę i dmie w ich stronę rozpalonym wichrem.
11:7 - Pan jest sprawiedliwy i kocha czyny prawe, a sprawiedliwi zobaczą oblicze Jego.