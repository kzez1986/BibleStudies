118:1 - Dziękujcie Panu, bo jest dobry, bo wieczne jest miłosierdzie Jego.
118:2 - Niech cały Izrael mówi, że wieczne jest miłosierdzie Jego.
118:3 - Niech cały dom Aarona mówi, że wieczne jest miłosierdzie Jego.
118:4 - Niech wszyscy bogobojni sławią Pana i mówią, że wieczne jest miłosierdzie Jego.
118:5 - W ucisku wołałem do Pana, Pan mnie wysłuchał i wyzwolił.
118:6 - Gdy Pan jest przy mnie, nic mnie nie przeraża, cóż może mi zrobić człowiek?
118:7 - Pan jest przy mnie jako mój Wybawca, z góry więc patrzę na moich wrogów.
118:8 - Lepiej jest szukać schronienia u Pana niż budować tylko na ludziach.
118:9 - Lepiej jest szukać schronienia u Pana niż budować na książętach.
118:10 - Osaczają mnie zewsząd narody, ale odtrąciłem je w imię Pana.
118:11 - Osaczają mnie zewsząd, otaczają mnie, lecz odtrącam je w imię Pana.
118:12 - Rzucają się na mnie jak pszczoły, jak płomienie ognia trawiącego słomę, lecz odpędzam je wszystkie w imię Pana.
118:13 - Opadły mnie i chciały powalić na ziemię, ale Pan mi pośpieszył z pomocą.
118:14 - Pan jest moją mocą i pieśnią, On stał się moim Wybawcą.
118:15 - Radość i wesele w namiotach sprawiedliwych, prawica Pańska moc swoją objawia.
118:16 - Pan podniósł do góry swoją prawicę, prawica Pańska moc swoją objawia.
118:17 - Nie umrę, żyć będę, aby opowiadać o dziełach Pana.
118:18 - Pan skarcił mnie bardzo dotkliwie, ale na śmierć mnie nie wydał.
118:19 - Otwórzcie mi bramy sprawiedliwości, abym wszedł i dziękował Panu.
118:20 - To jest brama Pana, przez nią przejdą tylko sprawiedliwi.
118:21 - Dziękuję Ci za to, żeś mnie wysłuchał i że stałeś się moim Wybawicielem.
118:22 - Kamień przez budujących odrzucony stał się kamieniem węgielnym.
118:23 - Pan tego dokonał, ten cud stał się na naszych oczach.
118:24 - Oto dzień, który Pan uczynił, cieszmy się i radujmy wszyscy.
118:25 - O Panie, daj pomyślność. O Panie, daj nam zwycięstwo.
118:26 - Błogosławiony, który przychodzi w imię Pana, błogosławimy wam z domu Pana.
118:27 - O Boże i Panie, oświeć nas! Weźcie do rąk gałązki i zacieśnijcie szeregi, podejdźcie aż do rogów ołtarza.
118:28 - Ty jesteś moim Bogiem, Tobie dziękować pragnę, Boże mój, Ciebie wysławiać pragnę.
118:29 - Dziękujcie Panu, bo jest dobry, bo wieczne jest miłosierdzie Jego.