8:1 - A za dni owych, gdy wielka rzesza ludzi znów była z Nim i nie mieli co jeść, wezwał uczniów swoich i powiedział do nich:
8:2 - Żal mi tego ludu! Już bowiem trzy dni pozostają ze Mną, a nie mają co jeść.
8:3 - Jeżeli zaś rozpuszczę ich głodnych do domu, upadną w drodze, bo niektórzy spośród nich przyszli z daleka.
8:4 - I powiedzieli Mu na to uczniowie Jego: Jakże na tym odludziu będzie ktoś mógł nakarmić ich chlebem?
8:5 - Wtedy zapytał ich: Ile chlebów macie? A oni odpowiedzieli: Siedem.
8:6 - Wtedy polecił ludowi usiąść na ziemi. I wziąwszy siedem chlebów dzięki czynił, łamał [chleb] i dawał uczniom, aby go rozdzielali. I rozdali chleby ludowi.
8:7 - Mieli także kilka rybek. Te również pobłogosławiwszy, kazał rozdać.
8:8 - Jedli tedy i nasycili się. A z ułomków, jakie pozostały, zebrali jeszcze siedem koszów.
8:9 - Było zaś ich około czterech tysięcy. Potem rozpuścił ich.
8:10 - Zaraz też wstąpił z uczniami swymi do łodzi i przybył w okolice Dalmanuty.
8:11 - Wtedy nadeszli faryzeusze i zaczęli rozmawiać z Nim. Chcąc zaś wystawić Go na próbę, kusili Go domagając się od Niego jakiegoś znaku z nieba.
8:12 - A On westchnąwszy głęboko w duszy powiedział: Czemuż to plemię szuka znaku? Zaprawdę powiadam wam, iż żaden znak nie będzie dany temu pokoleniu.
8:13 - A potem zostawiwszy ich, znowu wstąpił do łodzi i przeprawił się na drugą stronę.
8:14 - Tymczasem uczniowie zapomnieli wziąć ze sobą chlebów. A mieli przy sobie tylko jeden chleb w łodzi.
8:15 - On zaś wydał im taki oto nakaz: Bądźcie uważni i strzeżcie się kwasu faryzeuszów i kwasu Heroda!
8:16 - A oni zaczęli mówić między sobą o tym, że nie mieli chleba.
8:17 - Jezus zaś, zauważywszy to, powiedział do nich: Cóż tak rozprawiacie o tym, że nie macie chleba? Czy aż tak otępiałe są wasze serca?
8:18 - Mając oczy nie widzicie i mając uszy nie słyszycie!
8:19 - Czyż nie pamiętacie, ile koszów napełniliście ułomkami, gdy połamałem pięć chlebów dla pięciu tysięcy [ludzi)? I odpowiedzieli: Dwanaście.
8:20 - - A kiedy połamałem siedem chlebów dla czterech tysięcy ludzi, to ile koszów napełniliście ułomkami? A oni powiedzieli: Siedem.
8:21 - Tedy rzekł do nich: Czy nadal nie rozumiecie?
8:22 - A potem przybyli do Betsaidy, gdzie przyprowadzono doń pewnego ślepca, prosząc, aby się go dotknął.
8:23 - A On wziął ślepca za rękę i wyprowadził go za wieś. Potem pomazał oczy jego śliną, włożył nań swe ręce i zapytał go: Czy widzisz coś?
8:24 - A on, rozejrzawszy się, powiedział: Patrzę na ludzi i widzę ich niby chodzące drzewa.
8:25 - A potem położył mu jeszcze raz ręce na oczy. Wtedy przejrzał i został uzdrowiony, tak że widział wszystko całkiem wyraźnie.
8:26 - Wtedy odesłał go do domu, mówiąc: Żebyś przypadkiem nie wstępował do wsi!
8:27 - A potem poszedł Jezus z uczniami swymi w okolice Cezarei Filipowej. Podczas drogi zapytał uczniów: Za kogo ludzie Mnie uważają?
8:28 - Odpowiedzieli: Za Jana Chrzciciela, inni - za Eliasza, [a jeszcze] inni - za jednego z proroków.
8:29 - Wtedy zapytał ich: A wy za kogo Mnie uważacie? A Piotr odpowiadając rzekł do Niego: Ty jesteś Mesjaszem!
8:30 - A On nakazał im, żeby nikomu o Nim nie mówili.
8:31 - I zaczął ich pouczać o tym, że Syn Człowieczy będzie musiał wiele cierpieć, że będzie wzgardzony przez starszych, przez arcykapłanów i uczonych w Piśmie, że będzie zabity, lecz po trzech dniach zmartwychwstanie.
8:32 - I mówił to całkiem otwarcie. Wtedy Piotr odprowadził Go na stronę i począł upominać.
8:33 - A On odwrócił się i zobaczywszy swych uczniów zgromił Piotra, mówiąc: Odejdź stąd, szatanie! Nie myślisz o tym, co Boże, tylko o tym, co ludzkie.
8:34 - A potem wezwał ku sobie lud razem ze swymi uczniami i powiedział do nich: Jeżeli ktoś chce iść za Mną, niech się wyrzeknie siebie samego, niech weźmie swój krzyż i niech Mnie naśladuje.
8:35 - Kto bowiem pragnie uratować swoje życie, straci je; a kto straci swoje życie dla Mnie i dla Ewangelii, ten je ocali.
8:36 - Bo cóż pomoże człowiekowi, jeśli nawet cały świat pozyska, ale własną duszę zatraci?
8:37 - Cóż może człowiek oddać w zamian za swoją duszę?
8:38 - Kto tedy zaprze się Mnie i nauki mojej przed tym plemieniem wiarołomnym i grzesznym, tego również Syn Człowieczy wyrzeknie się, gdy przyjdzie w chwale swego Ojca wespół z aniołami świętymi.