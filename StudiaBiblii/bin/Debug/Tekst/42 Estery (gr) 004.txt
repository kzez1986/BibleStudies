4:1 - (5:1) Trzeciego dnia Estera, skończywszy swoje modły, zdjęła szaty pokutne i przyodziała się w najkosztowniejsze suknie.
4:2 - (5:1a) Odzyskawszy w ten sposób swoje olśniewające piękno, zaczęła modlić się do Wszystkowidzącego Boga i Wybawcy. Potem wzięła ze sobą dwie służebnice. Na jednej z nich wsparła się, jak to zwykły czynić lubieżne kobiety, a druga szła za nią podtrzymując jej powiewną szatę.
4:3 - (5:1b) Sama ona wprost promieniowała blaskiem swojej piękności; twarz jej wyrażała radość i jakby upojenie miłosne, ale jej serce było pełne strachu.
4:4 - (5:1c) Przeszła wszystkie drzwi i w końcu stanęła przed królem, który siedział na swoim tronie, ubrany we wspaniałe szaty, wysadzane złotem i drogimi kamieniami. Spojrzenie miał bardzo surowe.
4:5 - (5:1d) Kiedy w dzikim zagniewaniu, czerwony na twarzy, spojrzał na królową, ta pobladła, zachwiała się i upadła omdlała, wspierając się na ramionach służącej, która szła przed nią.
4:6 - (5:1e) Wtedy dopiero zmiękczył Bóg nieco serce króla. Zaniepokojony zszedł szybko ze swego tronu, chwycił ją w ramionach i podtrzymywał, dopóki nie doszła do siebie. Potem zaczął przemawiać do niej życzliwie takimi oto słowami:
4:7 - (5:1f) Co ci jest, Estero? Przecież ja jestem twoim bratem. Bądź spokojna! Ty nie musisz umierać. Nasz rozkaz dotyczy innych. Chodź tutaj!
4:8 - (5:2) Potem wziął swoje złote berło, dotknął jej szyi, ucałował ją i powiedział: Porozmawiaj trochę ze mną!
4:9 - (5:2a) Powiedziała zatem do niego: Patrzyłam na ciebie, panie mój, jak na anioła Bożego, a moje serce drżało z przerażenia na widok twojego majestatu. Jesteś bowiem wspaniały, panie mój, a twoje oblicze jest pełne dobroci.
4:10 - (5:2b) Kiedy tak jeszcze do niego mówiła, ponownie zachwiała się mdlejąc. Król poczuł się tym bardzo zaniepokojony, a ją całe otoczenie starało się podnosić na duchu.