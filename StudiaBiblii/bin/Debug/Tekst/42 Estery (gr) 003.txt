3:1 - (4:17a) Mardocheusz wspominał wszystkie wielkie dzieła Pana i modlił się do Niego, mówiąc:
3:2 - (4:17b) Panie, Panie, Królu i Władco wszechrzeczy! Ty jesteś w stanie unicestwić wszystko. Jeżeli tylko zechcesz uratować Izrael, nikt Ci w tym nie przeszkodzi.
3:3 - (4:17c) Ty przecież stworzyłeś niebo i ziemię, i wszystko, co podziwiamy pod niebem. Jesteś Panem wszystkiego i nikt nie odważy się wystąpić przeciwko Tobie, o Panie.
3:4 - (4:17d) Ty znasz wszystko. Ty wiesz, o Panie, że nie zgiąłem kolan przed wyniosłym Hamanem ani z pychy, ani z próżności, ani z żądzy sławy. Ale nadal byłbym gotów całować nawet ślady jego stóp, gdyby się to przyczyniło do ocalenia Izraela.
3:5 - (4:17e) Postępowałem zaś tak dlatego, że nie chciałem okazywać człowiekowi czci większej niż Bogu. Będę oddawał pokłony tylko mojemu Bogu i nikomu więcej, a postępując tak wcale nie hołduję próżności.
3:6 - (4:17f) Teraz więc, Panie mój i Boże, Królu i Boże Abrahama, zechciej wziąć w obronę Twój lud. Patrzą bowiem na nas dokoła z nienawiścią i szukają zagłady tych, którzy są od początku Twoim dziedzictwem.
3:7 - (4:17g) Nie gardź Twoim dziedzictwem, które wykupiłeś z Egiptu.
3:8 - (4:17h) Wysłuchaj mojego błagania, ulituj się nad Twoim dziedzictwem i przemień nasz smutek w radość, abyśmy mogli żyć i wielbić Twoje imię, o Panie. Nie dopuszczaj do tego, by zamilkły usta tych, którzy Cię chwalą.
3:9 - (4:17i) Cały Izrael wołał ze wszystkich sił do Pana, bo śmierć stała już przed ich oczyma.
3:10 - (4:17k) Strach przed śmiercią ogarnął także królową Esterę, która również zaczęła szukać ratunku u Pana. Zdjęła z siebie swoje kosztowne suknie i przyodziała się w szaty z dni ucisku i żałoby. Nie używała już więcej drogich wonności, tylko popiołem i pyłem z ziemi posypywała swoją głowę. Przestała się troszczyć zupełnie o swoje ciało, a jej włosy nie były już pięknie ułożone, lecz spadały bezładnie na ramiona. I modliła się do Pana, Boga Izraela, mówiąc:
3:11 - (4:17l) O Panie, nasz jedyny Królu! Wspomóż mnie! Jestem bowiem sama i nie mam nikogo, kto by mi pomógł, a niebezpieczeństwo jest już blisko.
3:12 - (4:17m) Słyszałam, że od dzieciństwa z całą moją rodziną należałam do pokolenia, które Ty, Panie, wybrałeś jako Izrael spośród innych narodów, a naszych przodków uważałeś za swoje odwieczne dziedzictwo i czyniłeś im zawsze to, co obiecałeś.
3:13 - (4:17n) Jednakże dopuściliśmy się wykroczeń przeciwko Tobie i dlatego wydałeś nas w ręce naszych wrogów, których bóstwom składaliśmy hołdy. I słusznie postąpiłeś, o Panie.
3:14 - (4:17o) Ale teraz wrogom naszym nie wystarcza już to, że nas okrutnie uciskają. Poprzysięgli oni swoim bogom, że zniweczą Twoje obietnice, unicestwią Twoje dziedzictwo, zamkną raz na zawsze usta tych, którzy Cię uwielbiają, i wygaszą światła Twojej świątyni oraz ogień na Twoim ołtarzu.
3:15 - (4:17p) Pragną oni natomiast, ażeby poganie otworzyli swoje usta i chwalili swoich bożków, oddając cześć po wszystkie czasy śmiertelnemu królowi.
3:16 - (4:17q) Nie oddawaj, o Panie, Twojego berła nic nie znaczącym bożkom! Niech nie naigrawają się wyniośle z naszych upadków! Spraw, żeby ich złe zamiary obróciły się przeciw nim samym, z tym zaś, który wszystko to przeciw nam uknuł, postąp tak, by posłużył innym za ostrzeżenie.
3:17 - (4:17r) Wspomnij na nas, o Panie! Ukaż się nam za dni naszego ucisku i dodaj mi odwagi, Królu bogów i Władco wszystkich mocy!
3:18 - (4:17s) Włóż w moje usta odpowiednie słowa, kiedy będę przechodzić koło lwa, i spraw, żeby począł się srożyć ze wszystkich sił na naszego wroga, doprowadzając ostatecznie do zagłady jego samego i wszystkich, co tak jak on czują.
3:19 - (4:17t) Nas zaś uratuj Twoją własną prawicą. Pomóż mi, bo jestem sama i oprócz Ciebie nie mam nikogo, kto by mi pomógł, o Panie!
3:20 - (4:17u) Ty wiesz wszystko! Ty wiesz również, że nienawidzę tej próżności bezbożnej i że czuję odrazę do łoża męża nieobrzezanego i do wszystkiego, co obce.
3:21 - (1717v) Ty znasz moją niedolę i wiesz, ze nie znoszę tych oznak mojej godności i że tylko pod przymusem zakładam na głowę diadem, kiedy mam się ukazywać publicznie.
3:22 - (4:17w) Brzydzę się tym wszystkim jak szmatą w dniach mojego krwawienia i nie zakładam go, kiedy zażywam odpoczynku.
3:23 - (4:17x) Służebnica twoja nigdy również nie zasiadała do stołu razem z Hamanem ani nie miała upodobania w królewskich ucztach, ani nie piła wina składanego na ofiarę.
3:24 - (4:17y) Dla Twojej służebnicy od dnia, w którym się tu znalazła, powodem radości byłeś tylko Ty, o Panie, Boże Abrahama.
3:25 - (4:17z) O Boże, który zarządzasz wszystkim, racz wysłuchać błagania wątpiących [już w ocalenie] i uwolnij nas z rąk złoczyńców! Uwolnij mnie od wszelkiego lęku!