45:1 - Z niego to przyszedł na świat mąż wielkiej prawości, w którym upodobał sobie świat cały. Umiłowany przez Boga i ludzi Mojżesz, którego imię będzie błogosławione.
45:2 - Obdarzył go chwałą, taką jak i świętych, i moc mu dał ogromną, by przerażał wrogów.
45:3 - Na słowo Mojżesza ustały wszystkie znaki, a Pan okrył go chwałą wobec wszystkich królów. Dał mu przykazania dla swojego ludu i objawił mu także cząstkę swojej chwały.
45:4 - Uświęcił go wiernością i łagodnością życia i wybrał go spośród wszystkich żyjących na ziemi.
45:5 - Pozwolił mu usłyszeć swoje zawołanie i kazał mu wejść w samą mroczność obłoków. I patrząc nań twarzą w twarz dał mu przykazania, które są prawem życia i wiedzy. To on miał przekazać prawo Jakubowi, a Izraelowi wszystkie wyroki.
45:6 - Potem powołał Aarona, świętego jak Mojżesz, jego brata z pokolenia Lewiego.
45:7 - Zawarł z nim wieczne przymierze i uczynił go kapłanem dla całego ludu. Uszczęśliwił go także wspaniałymi szatami i okrył go pełnym chwały strojem.
45:8 - Przyodział go blaskiem swego majestatu i upiększył cennymi ozdobami; kazał mu dać także spodnie, płaszcz i efod.
45:9 - Brzegi szaty jabłkami granatu ozdobił i licznymi dzwoneczkami ze złota. Dzwoniły przy każdym jego kroku i słychać je było w świątyni na pamiątkę dla synów narodu.
45:10 - Dał mu też płaszcz święty ze złota i z fioletowej purpury, haftowany pięknie czerwienią i pektorał, Urim i Tummim, do wyrokowania, wykonany pięknie ze szkarłatu.
45:11 - Widniały na nim kamienie ułożone na kształt pieczęci oprawione w złoto robotą jubilerską, z wyrytym napisem upamiętniającym dwanaście pokoleń izraelskich.
45:12 - Ponad nakryciem głowy umieścił diadem złoty oraz napis „święty” na blasze ze złota. Wszystko zdobione bogato, wspaniale wykonane, prawdziwą rozkosz oczom sprawiają te ozdoby.
45:13 - Rzeczy podobnych nigdy przedtem nie widziano i nigdy żaden cudzoziemiec nie był tak ubrany. Tak będą się ubierali kiedyś jego synowie, jego potomkowie na wieki.
45:14 - Jego ofiary były całkowicie spalane dwa razy dziennie, aż po wszystkie czasy.
45:15 - Sam Mojżesz wprowadził go na urząd i namaścił świętym olejem. I stało się to dla niego wiecznym przymierzem i dla jego pokolenia, jak długo trwać będą niebiosa, aby spełniał święte obrzędy i wypełniał kapłańską posługę oraz błogosławił cały lud w imieniu Pana.
45:16 - Wybrał go spośród wszystkich żyjących, aby składał ofiary na cześć Pana, palił kadzidła i wonności na pamiątkę, by przebłagać Boga za lud cały.
45:17 - Przekazał mu swoje przykazania i wszystkie przepisy Prawa, aby uczył Jakuba świadczyć o Nim i wprowadzał Izraela w tajemnice Prawa.
45:18 - Połączyli się przeciw niemu obcy i wszystkiego zazdrościli mu na pustyni. Byli tam ludzie Datana i Abirama oraz zgraja Koracha, pełna nienawiści i gniewu.
45:19 - A Pan, ujrzawszy to, zapłonął gniewem i wytracił ich w swej zapalczywości. Aby ich zniszczyć, czynił różne cuda i strawił ich w płomieniach ognia.
45:20 - Tak oto powiększył chwałę Aarona i przekazał mu jego dziedzictwo. Jemu przydzielił część także z ofiary pierwocin, ale nade wszystko chleba mu dał, ile pragnął.
45:21 - Tak więc żywili się ofiarami Pana, które przyznano im oraz ich potomstwu.
45:22 - Ale w całej ziemi nie mają swej cząstki, wśród ludu swego nie mają dziedzictwa, to Pan jest ich cząstką i dziedzictwem całym.
45:23 - Pinchas, syn Eleazara, jest trzeci co do chwały i co do swej troski o bojaźń Bożą. Ponieważ był stanowczy wobec buntowników i zdobył się na godną podziwu odwagę, otrzymał za to przebaczenie dla Izraela.
45:24 - Dlatego z nim zostało zawarte przymierze pokoju, on został przełożonym przybytku i ludu, i w ten sposób jemu i jego potomstwu przypadła godność arcykapłańska na wieki.
45:25 - Było później, co prawda, przymierze z Dawidem, synem Jessego z pokolenia Judy, ale przez nie po ojcu tylko jeden syn był królem, zaś godność kapłańska Aarona przeszła na potomków jego.
45:26 - Bóg napełnił serca wasze mądrością, byście mogli sprawiedliwie osądzać cały naród, aby nie zaginęły cnoty waszych przodków, by ich chwała przeszła na ich potomków.