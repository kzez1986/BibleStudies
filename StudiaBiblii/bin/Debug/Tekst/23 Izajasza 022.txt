22:1 - Oto wyrok przeciwko Dolinie Hinnomu: A cóż ci to jest, że całe na tarasy wylegasz,
22:2 - miasto pełne zgiełku, wrzawy i radości? Wszyscy twoi pomordowani nie od miecza polegli, twoi zmarli nie zginęli na wojnie.
22:3 - Wszyscy twoi dowódcy razem pouciekali; wszyscy są w niewoli, nie wypuściwszy ani jednej strzały. Najdzielniejsi z twych wojowników stali się jeńcami, choć bardzo daleko uciekli.
22:4 - Dlatego powiedziałem: odwróćcie się ode mnie, bym sobie gorzko zapłakał. Nawet nie usiłujcie mnie pocieszać z powodu zagłady córki.
22:5 - Nastał bowiem dzień upadku, przerażenia i grozy, z woli Pana i Boga Zastępów. Mur w Dolinie Hinnomu został już zburzony, wołanie o pomoc rozległo się na wzgórzach.
22:6 - Elamici chwycili za swe kołczany, Aram pozaprzęgał konie, a Kir odsłonił swe tarcze.
22:7 - Twe najpiękniejsze doliny wypełniły się rydwanami a przed bramami stanęli jeźdźcy.
22:8 - I tak pozbawił Judę wszelkiej osłony, a wy zwróciliście wasze oczy w dniu owym na skład broni, co jest w Domu Leśnym.
22:9 - Widzieliście liczne wyłomy w murach Miasta Dawida i gromadziliście u siebie wody z Sadzawki Dolnej.
22:10 - I policzyliście wszystkie Jeruzalem domy i zburzyliście część z nich, żeby umocnić mury.
22:11 - Pomiędzy dwoma murami zbudowaliście zbiornik, by zgromadzić w nim wodę ze Starej Sadzawki. Lecz wcale nie zważaliście na Twórcę ani nie dostrzegliście Tego, który to wszystko czynił od początku.
22:12 - I wezwał was w dniu owym Bóg Pan Zastępów, żebyście smucić się i płakać zaczęli; żebyście włosy ostrzygli i przywdzieli pokutne wory.
22:13 - Tymczasem w was radość i wesele; zabija się woły i barany, wszyscy jedzą mięso i piją wino zachęcając się nawzajem: Jedzmy i pijmy bo jutro pomrzemy.
22:14 - I oto co usłyszałem sam od Pana Zastępów: Za grzech ten nie zdołacie odpokutować aż do śmierci waszej, powiedział Bóg, Pan Zastępów!
22:15 - Oto, co mówi Pan Zastępów: Udaj się do tego urzędnika, do Szebny, przełożonego pałacu!
22:16 - Przygotowuje on sobie teraz grobowiec na wyżynach, i drąży dla siebie komnatę w skale. [Zapytasz go tedy]: Jak to doszło do tego, co tu posiadasz, kogo masz tutaj, żeś sobie przygotował już taki grobowiec?
22:17 - Otóż Bóg strąca cię teraz, zrzuca cię w dół jednym pchnięciem, powala cię jednym lecz potężnym ciosem.
22:18 - I będzie cię toczył po ziemi jak zwinięty kłębek, jak piłkę po miejscu, gdzie się bawią [dzieci]. I tam, gdzie umrzesz zjawią się rydwany, twoja dawna chluba, o ty, któryś jest hańbą domu twego pana.
22:19 - Zrzucam cię z twego urzędu, wyrywam cię z twego miejsca.
22:20 - I tego samego dnia powołuję mego sługę Eliakima, syna Chilkiasza.
22:21 - Jego przyodzieję w twój płaszcz, i twoim pasem przepaszę, jemu przekażę władzę, którą miałeś, i będzie on ojcem dla Jeruzalem mieszkańców i dla całego domu Judy.
22:22 - Klucz domu Dawida kładę mu na ramię. Co on otworzy, nikt nie zdoła zamknąć, a co on zamknie, nikt już nie otworzy.
22:23 - I wbiję go mocno, jak pal na twardym gruncie i stanie się on tronem chwały dla domu ojca swojego.
22:24 - Na nim zawieszę wszelką chwałę całego ojcowskiego domu: wszystkie jego dzieci, i całe potomstwo, wszystkie naczynia, od pucharów aż po wielkie dzbany.
22:25 - Otóż w dniu owym - taki jest wyrok Pana Zastępów - ustąpi pal wbity w twardą ziemię. Spadnie wszystko, co na nim wisiało i roztrzaska się, bo Pan tak postanowił.