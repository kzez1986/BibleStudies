3:1 - (14:1) Kiedy król Astiages dołączył do swoich przodków, władzę po nim objął Pers Cyrus.
3:2 - (14:2) Daniel pozostawał blisko króla, a ten cenił go bardziej niż któregokolwiek ze swych przyjaciół.
3:3 - (14:3) Otóż był w tym czasie czczony w Babilonie bożek Bel, któremu składano każdego dnia dwanaście miar najczystszej mąki, czterdzieści jagniąt i sześć miar wina.
3:4 - (14:4) W składaniu tych ofiar uczestniczył także król, który każdego dnia chodził oddawać cześć bożkowi. Natomiast Daniel czcił swojego Boga.
3:5 - (14:5) Kiedyś zapytał król Daniela: Dlaczego nie oddajesz czci Belowi? A Daniel odpowiedział: Nie oddaję czci żadnym bóstwom uczynionym rękami ludzkimi. Czczę jedynie Boga żywego, który stworzył niebo i ziemię i ma władzę nad wszelkim ciałem.
3:6 - (14:6) Rzekł na to król: Uważasz tedy, że Bel nie jest bogiem żyjącym? Czy nie widzisz, ile on spożywa i wypija każdego dnia?
3:7 - (14:7) Daniel uśmiechnął się na to i powiedział: Nie daj się oszukiwać, królu! Przecież cały on w środku jest wypełniony gliną, a na zewnątrz pokryty miedzią. On nigdy jeszcze niczego ani nie zjadł, ani nie wypił.
3:8 - (14:8) Wtedy król rozgniewawszy się, przywołał swoich kapłanów i powiedział do nich: Jeżeli nie powiecie mi, kto spożywa te wszystkie pokarmy, zginiecie. Jeżeli zaś udowodnicie, że spożywa je Bel, na śmierć pójdzie Daniel, dlatego że zbluźnił.
3:9 - (14:9) Wówczas Daniel powiedział do króla: Niech się stanie królu, jak sobie życzysz. Kapłanów zaś było siedemdziesięciu, nie licząc kobiet i dzieci.
3:10 - (14:10) Udał się więc król z Danielem do świątyni Bela.
3:11 - (14:11) Kapłani Bela powiedzieli: My teraz wyjdziemy stąd, a ty, królu, przygotuj posiłek i podaj zmieszane wino. Potem racz zamknąć drzwi, nakładając na nie twoją pieczęć. Gdy przyjdziesz jutro rano i nie stwierdzisz, że wszystko zostało spożyte przez Bela, to ześlesz na nas karę śmierci. Jeżeli zaś okaże się coś innego, to śmierć spotka tego oszczercę Daniela.
3:12 - (14:12) W swym zuchwalstwie myśleli o ukrytym przejściu, jakie kazali zrobić pod stołem. Tamtędy właśnie przychodzili każdego dnia i zabierali dary ofiarne.
3:13 - (14:13) Gdy już [kapłani] wyszli, a król zakończył swoją posługę dla Bela,
3:14 - (14:14) Daniel polecił służbie, by przyniesiono popiołu i posypano nim całą podłogę w świątyni, przy czym nikt oprócz króla tego nie widział. Wyszedłszy zamknęli drzwi, nałożyli na nie pieczęć królewską i odeszli.
3:15 - (14:15) Nocą, tak jak przedtem, przyszli kapłani ze swymi żonami i dziećmi i zjedli oraz wypili wszystko.
3:16 - (14:16) Następnego dnia król wstał bardzo rano, także Daniel.
3:17 - (14:17) I zapytał król Daniela: Danielu, czy pieczęcie nie zostały naruszone? Są nienaruszone, o królu, odpowiedział Daniel.
3:18 - (14:18) Gdy tylko otwarto drzwi, król, spojrzawszy na stół, zawołał: Wielki jesteś, Belu, i nie ma w tobie żadnego kłamstwa.
3:19 - (14:19) Daniel roześmiał się i przeszkodził królowi wejść do wnętrza. A potem powiedział: Racz popatrzeć, o królu, na podłogę, przyjrzyj się dobrze śladom, które widzisz.
3:20 - (14:20) [Rzeczywiście] widzę ślady mężczyzn, kobiet i dzieci - powiedział król.
3:21 - (14:21) I rozgniewał się bardzo i kazał wtrącić do więzienia kapłanów, ich żony i dzieci, a oni sami już pokazali ukryte wejście, przez które wynosili wszystko, co znajdowali na stole.
3:22 - (14:22) I skazał ich król na śmierć, a Bela wydał Danielowi, który zburzył zarówno posąg Bela, jak i jego świątynię.
3:23 - (14:23) Był w Babilonie wielki smok, któremu oddawano cześć.
3:24 - (14:24) Powiedział król do Daniela: Czy i o nim powiesz, że jest zrobiony z brązu? Popatrz, przecież on i je, i pije. Nie możesz powiedzieć, że to nie jest bóg żyjący. Zechciej mu więc oddać cześć.
3:25 - (14:25) Daniel odpowiedział: Ja czczę tylko Pana, Boga mojego. Tylko On jest Bogiem żyjącym. Jeśli mi pozwolisz, królu, zabiję tego smoka nie posługując się ani mieczem, ani nawet zwykłą pałką.
3:26 - (14:26) I zgodził się król.
3:27 - (14:27) Wziął tedy Daniel smoły, łoju, włosia, kazał wszystko ugotować, zrobił z tego placki, które wrzucił w paszczę smoka. Smok połknąwszy wszystko rozpękł się na dwoje. A Daniel powiedział: Oto zobaczcie teraz, komu cześć oddajecie!
3:28 - (14:28) Kiedy Babilończycy dowiedzieli się o tym, rozgniewali się bardzo i buntując się przeciwko królowi, mówili: Nasz król stał się Żydem, bo kazał zburzyć posąg Bela i zabić smoka, wytracił również wszystkich kapłanów.
3:29 - (14:29) Przyszli tedy i powiedzieli królowi: Wydaj nam Daniela, bo inaczej zginiesz ty sam i wszyscy twoi domownicy.
3:30 - (14:30) Wobec takiego nacisku, król poczuł się zmuszony wydać im Daniela.
3:31 - (14:31) Oni zaś wrzucili Daniela do lwiej jaskini, w której pozostawał przez sześć dni.
3:32 - (14:32) W jaskini było siedem lwów. Dawano im codziennie dwa ludzkie ciała i dwa barany. Wtedy nie dano im nic, żeby tym gwałtowniej rzuciły się na Daniela.
3:33 - (14:33) W Judei zaś żył w tym czasie prorok Habakuk. Przygotował on specjalny napój, napełnił kosz małymi kromkami chleba i poszedł na pole, aby zanieść ten posiłek żniwiarzom.
3:34 - (14:34) Lecz anioł Pański powiedział do niego: Zanieś to jedzenie Danielowi, który znajduje się w Babilonie, w lwiej jaskini.
3:35 - (14:35) A Habakuk powiedział: Panie, nigdy w życiu nie byłem w Babilonie i nie znam żadnej jaskini z lwami.
3:36 - (14:36) Wtedy anioł Pański pochwycił go za włosy na czubku głowy i zaniósł - z prędkością gwałtownego wichru - aż do Babilonu i pozostawił przed wejściem do lwiej jamy.
3:37 - (14:37) Wówczas Habakuk zawołał: Danielu, Danielu, masz tu jedzenie, które ci sam Bóg przysyła.
3:38 - (14:38) Daniel zaś powiedział: Raczyłeś wspomnieć na mnie, o Boże mój, i nigdy nie opuszczasz tych, którzy Cię miłują.
3:39 - (14:39) Potem wstał i posilił się, anioł Pański zaś przeniósł zaraz Habakuka do jego kraju.
3:40 - (14:40) Siódmego dnia przyszedł król, by opłakiwać Daniela. Przyszedł do lwiej jamy, zajrzał i zobaczył, że Daniel siedzi zdrów i cały.
3:41 - (14:41) Wtedy zawołał doniosłym głosem: Wielki jesteś, Panie, Boże Daniela, i oprócz Ciebie nie ma żadnego innego Boga!
3:42 - (14:42) I kazał wyprowadzić Daniela z lwiej jaskini, a wrzucić tam tych, którzy czyhali na jego zgubę. I jeszcze na jego oczach wszyscy zostali pożarci [przez lwy].