8:1 - Potem dotarła do Judy sława, jaką cieszyli się Rzymianie: że byli doświadczeni w prowadzeniu wojen, że byli bardzo życzliwi dla tych, którzy stawali po ich stronie i chętni do zawierania przyjaźni z tymi, którzy ich o to prosili, a nade wszystko, że byli bardzo dzielnymi wojownikami.
8:2 - Opowiadano mu również o ich wyprawach wojennych przeciwko Galatom, których podbili i zmusili do płacenia daniny,
8:3 - a także o tym, czego dokonali w Hiszpanii: jak zawładnęli tamtejszymi kopalniami srebra i złota
8:4 - i dzięki swojej mądrości i wytrwałości wzięli w posiadanie cały kraj, mimo że znajdował się tak daleko od nich. Królów zaś, którzy z krańców świata przeciwko nim wyruszali, oni pokonywali, zadając wszystkim dotkliwe straty. Inni musieli im płacić roczne daniny.
8:5 - Filipa i Perseusza, królów Kittim, a także wszystkich innych, którzy przeciwko nim występowali, zwyciężyli w walce i poddali pod swoją władzę.
8:6 - Kiedy Antioch Wielki, król Azji ze stu dwudziestu słoniami bojowymi, konnicą i rydwanami oraz mnóstwem pieszych wojowników wyruszył przeciwko nim na wojnę, doznał straszliwej klęski.
8:7 - Jego samego pochwycili żywcem i na niego oraz na jego następców nałożyli wysoką daninę. Poza tym musiał on przekazać im pewną liczbę zakładników i odstąpić część swojego państwa.
8:8 - Tak więc zabrali mu wówczas prowincję Indii, Medię, Lidię, czyli najbogatsze obszary jego królestwa, które przekazali zresztą królowi Eumenesowi.
8:9 - Po jakimś czasie mieszkańcy Hellady postanowili wyruszyć na wojnę przeciwko Rzymianom, żeby ich zniszczyć.
8:10 - Wtedy Rzymianie, dowiedziawszy się o tych zamiarach, wysłali przeciwko nim tylko jednego dowódcę wojskowego, aby poprowadził z nimi wojnę. Wielu Greków odniosło w tej wojnie rany, wielu też poległo. Rzymianie uprowadzili ich kobiety i dzieci do niewoli, a całe ich mienie zagrabili. Zrównali też z ziemią ich twierdze, a cały kraj poddali pod swoje panowanie. I tak jest aż do dnia dzisiejszego.
8:11 - Wszystkie inne królestwa oraz wyspy, które przeciwko nim występowały, zwyciężali i poddawali pod swoją władzę.
8:12 - Natomiast ze swoimi przyjaciółmi oraz z tymi, którzy im ufali, trwali w serdecznej przyjaźni. Władcy zarówno krajów pobliskich, jak i dalekich znaleźli się pod ich panowaniem i wszyscy drżeli ze strachu na samo ich imię.
8:13 - Komu chcą pomóc w dojściu do władzy, ten niebawem zostaje królem, kogo zaś chcą utrącić, ten rychło musi odejść. W ten sposób rosła coraz bardziej ich potęga.
8:14 - Mimo to żaden z nich nie wkłada sobie korony na głowę i nie przyodziewa się w purpurę po to tylko, żeby wywyższać się ponad innych.
8:15 - Uznali za słuszne raczej ustanowić sobie radę, składającą się z trzystu dwudziestu mężów, którzy codziennie radzą nad tym, jak najlepiej rządzić całym ludem.
8:16 - Jednemu spośród siebie z całym zaufaniem powierzają na jeden rok siebie samych i władzę nad całym krajem. Wszyscy słuchają tego jednego i nie ma między nimi żadnych zawiści ani zazdrości.
8:17 - Wybrał Juda Eupolemosa, syna Jana, syna Akkosa oraz Jazona, syna Eleazara, i posłał ich do Rzymu, żeby prosili jego mieszkańców o zawarcie z nimi układu pokojowego.
8:18 - W ten sposób chciał uwolnić całą Judeę od jarzma [greckiego]. Rzymianie sami bowiem widzieli już, jak królowie greccy usiłują trzymać w niewoli naród izraelski.
8:19 - Odbywszy tedy bardzo długą podróż wysłannicy owi przybyli do Rzymu, stanęli przed senatem i powiedzieli:
8:20 - Zostaliśmy przysłani do was przez Judę zwanego Machabeuszem, przez jego braci i cały naród żydowski. Chcemy zawrzeć z wami przymierze pokoju. Zależy nam na tym, byście uważali nas za swoich sprzymierzeńców i przyjaciół.
8:21 - Senatowi spodobały się te słowa.
8:22 - A oto odpis listu, który [Rzymianie] przesłali na tablicach brązowych do Jerozolimy, żeby pamięć o zawarciu przymierza pokoju była zawsze żywa:
8:23 - Rzymianom i narodowi żydowskiemu zawsze niech wiedzie się dobrze na morzu i na lądzie. Miecz wrogów niech zawsze będzie od nich jak najdalej.
8:24 - Gdyby Rzymowi albo któremuś z jego sprzymierzeńców na ziemiach mu podległych zagrażała wojna,
8:25 - to naród żydowski, w miarę potrzeby, będzie gotów natychmiast stanąć do walki i udzielić pomocy.
8:26 - Napastnikom nie będzie dostarczać żywności, broni, pieniędzy i okrętów, skoro tylko Rzym tego zażąda. Zobowiązania te Żydzi będą wypełniali bez żadnego wynagrodzenia.
8:27 - Gdyby zaś narodowi żydowskiemu zagrażała jakaś wojna, wtedy Rzymianie, według potrzeby, przystąpią do walki [i będą wspomagać Żydów].
8:28 - Sprzymierzeńcom napastników - o ile Rzym uzna to za słuszne - również nie będzie się dostarczać ani żywności, ani broni, ani pieniędzy, ani okrętów. Wszystkie te zobowiązania będą wypełnione bez jakiegokolwiek podstępu.
8:29 - Taka jest treść układu zawartego przez Rzymian z narodem żydowskim.
8:30 - Obie strony, gdyby uznały za słuszne do tego układu coś dodać lub coś z niego skreślić, mogą to uczynić według własnego uznania. Uzupełnienia albo skreślenia będą uznane za ważne.
8:31 - Natomiast do króla Demetriusza o bezprawiu, jakiego dopuszczał się wobec Żydów [my, Rzymianie] napisaliśmy tak: Dlaczego tak ciężkie brzemię nałożyłeś na Żydów, naszych przyjaciół i sprzymierzeńców?
8:32 - Jeżeli raz jeszcze będą się na ciebie uskarżać, pośpieszymy im z pomocą i broniąc ich praw, będziemy walczyć z tobą na morzu i na lądzie.