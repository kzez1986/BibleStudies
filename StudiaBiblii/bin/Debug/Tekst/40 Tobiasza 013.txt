13:1 - Rzekł [Tobiasz starszy]: Niech będzie uwielbiony Bóg, który żyje na wieki, a Jego królowanie trwa po wszystkie czasy.
13:2 - On bowiem karze, ale i przebacza, On strąca w otchłanie piekielne, ale i wyprowadza z najgorszej zagłady i nikt nie zdoła się uchronić przed Jego ręką.
13:3 - Wysławiajcie Go wobec wszystkich narodów wy, Izraela synowie! Bo jeśli was rozproszył między narodami,
13:4 - to tam właśnie okazał wam wielkość swoją. Wywyższajcie Go ponad wszystko, co żyje, bo On jest naszym i Panem, i Bogiem. On jest naszym Ojcem i Bogiem na wieki.
13:5 - Jeśli was ukarał za nieprawości wasze, to znów wam miłosierdzie okaże, zgromadzi was spośród wszystkich narodów, wśród których byliście rozproszeni.
13:6 - A kiedy nawrócicie się do Niego całym sercem i całą duszą waszą, aby wobec Niego w prawdzie postępować, to i On ku wam się zwróci i nie będzie krył przed wami swojego oblicza.
13:7 - Pamiętajcie więc o tym, co wam uczynił, i za wszystko głośno Mu dziękujcie. Wysławiajcie Pana sprawiedliwości i wychwalajcie Króla wszystkich wieków.
13:8 - A ja wysławiam Go na ziemi mego wygnania, grzesznikom mówię o Jego wielkości i mocy. Grzesznicy, wróćcie do Niego i postępujcie przed Nim sprawiedliwie, to, być może, okaże wam swą łaskawość i znów zlituje się nad wami.
13:9 - A ja wysławiam mego Boga, dusza moja raduje się w Królu Niebieskich Przestworzy.
13:10 - Niech na ustach wszystkich będzie Jego wielkość, niech Go wychwala Jerozolima. I Jeruzalem, miasto święte, ukarał cię Bóg za dzieła rąk synów twoich, lecz ulituje się nad synami prawych.
13:11 - Wysławiaj jak należy Pana i wychwalaj Króla wieków, by odbudowano twą świątynię z radością;
13:12 - by szczęścia doznali w tobie wszyscy wygnańcy, by [Pan] miłował w tobie nieszczęśliwych przez wszystkie pokolenia na wieki.
13:13 - I światłość prawdziwa rozbłyśnie aż po krańce ziemi. Z daleka przybędą rozliczne ludy, przybędą ze wszystkich odległych krańców ziemi, aby być blisko imienia Pańskiego. I przyniosą w swych rękach dary dla Króla Niebieskich Przestworzy. W tobie radować się będą przyszłe pokolenia, a imię Wybranej trwać będzie na wieki.
13:14 - Przeklęci niech będą, którzy by ci bluźnili, niech będzie przeklęty, kto chciałby cię zniszczyć, mury twoje zburzyć albo wieże zniszczyć, lub twoje domy spalić. Błogosławiony niech będzie ten, kto zechce cię odbudować.
13:15 - Będziesz się tedy odbudowywać i radować z powodu twych synów sprawiedliwie żyjących, bo znowu zgromadzą się wszyscy, by błogosławić Pana waszych czasów. Szczęśliwi ci, co cię miłują i cieszą się z twego pokoju.
13:16 - Szczęśliwi ci, co się smucą z powodu ucisków twoich. Oni kiedyś uradują się w tobie i oglądać będą twoją przyszłą chwałę. Uwielbiaj, duszo moja, Pana, potężnego Króla,
13:17 - bo znów będzie odbudowana Jerozolima i dom Jego już po wszystkie czasy. Szczęśliwi będą ci, co zostaną z mego pokolenia, bo ujrzą twoją chwałę i sławić będą Króla Niebios. Bramy Jerozolimy znowu odbudują z szafiru i ze szmaragdu i wszystkie twoje mury z kosztownych kamieni. Wieże Jerozolimy wzniosą ze złota i wały ochronne ze szczerego kruszcu.
13:18 - Ulice Jerozolimy będą wyłożone rubinami i kamieniami z Ofiru, w bramach Jerozolimy będą śpiewać radośnie, we wszystkich domach wołać będą: Alleluja! Błogosławiony niech będzie Bóg Izraela! I wielbić będą w tobie święte imię Jego po wszystkie wieki wieków!