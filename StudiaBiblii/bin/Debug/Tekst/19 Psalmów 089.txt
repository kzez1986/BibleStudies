89:1 - Pieśń pouczająca Etana Ezrachity.
89:2 - Będę sławił na wieki Twe zbawcze dzieła, Panie, o Twej wierności będę mówił przez wszystkie pokolenia.
89:3 - Wyznaję, że dobroć Twoja będzie trwać na wieki, Twoja wierność ma swe fundamenty w niebie.
89:4 - Przymierze zawarłem z wybranym moim, a słudze mojemu, Dawidowi, przyrzekłem:
89:5 - Twoje potomstwo trwać będzie na wieki, a tron twój z pokolenia na pokolenie.
89:6 - Niebiosa wysławiają, o Panie, Twe cuda, a zgromadzenie świętych - Twoją wierność.
89:7 - Bo któż jest jak Pan na obłokach, któryż z bogów jest równy Panu?
89:8 - Przepotężny jest Bóg w radzie świętych swoich, jest On wielki i straszny dla wszystkich dokoła.
89:9 - Któż jest jak Ty, Panie, Boże Zastępów? Potężny jesteś, Panie, dokoła Ciebie zaś Twoja wierność.
89:10 - Ty potrafisz zawładnąć wzburzonymi morzami i wygładzasz ich fale, kiedy się podnoszą.
89:11 - Na wylot przeszyłeś Rahaba i podeptałeś, wszystkich Twoich wrogów starłeś mocnym ramieniem.
89:12 - Twoje jest niebo i Twoja jest ziemia, okrąg ziemi i wszystko, co na nim stworzyłeś.
89:13 - Stworzyłeś i północ, i południe, Tabor i Hermon sławią Twoje imię.
89:14 - Pełne mocy jest Twoje ramię, silna jest Twoja ręka, wzniesiona prawica.
89:15 - Tron Twój się wspiera na prawie i sprawiedliwości, łaska i wierność kroczą przed Twym obliczem.
89:16 - Szczęśliwy lud, który umie się cieszyć. Tacy zawsze chodzą w świetle Twego oblicza.
89:17 - Imieniem Twoim cieszą się nieustannie i wysławiają Twoją sprawiedliwość.
89:18 - Bo Ty jesteś ich pięknem i mocą, dzięki Twojej dobroci wzrasta nasza siła.
89:19 - Pan bowiem jest naszym puklerzem, a Królem naszym - Święty Izraela.
89:20 - Do Twoich świętych powiedziałeś w widzeniu: Ukoronowałem jednego z wojowników, męża spośród ludu wyniosłem wysoko.
89:21 - Znalazłem sługę mego, Dawida, i namaściłem go moim świętym olejem.
89:22 - Moja ręka będzie go zawsze prowadzić, umacniać go będzie moje ramię.
89:23 - Żaden go wróg nie oszuka, nie pognębi go żaden bezbożnik.
89:24 - Na jego oczach wrogów jego wytracę i zniszczę tych, co go nienawidzą.
89:25 - Moja wierność i łaska wszędzie za nim pójdą, a on w Imię moje podniesie swą głowę.
89:26 - Ponad morza wyciągnę jego rękę, a jego prawica będzie nad rzekami.
89:27 - On do mnie zawoła: Ojcem moim jesteś, moim Bogiem i Opoką mojego zbawienia.
89:28 - A Ja go uczynię pierworodnym moim i największym pośród wszystkich władców ziemi.
89:29 - I zachowam dla niego łaskawość na wieki, zawsze trwać będzie moje z nim Przymierze.
89:30 - Wiecznie też trwać będzie potomstwo jego, a jego tron - tak długo, jak same niebiosa.
89:31 - Lecz gdy jego synowie od mych pouczeń odejdą i nie będą żyć według moich wskazań,
89:32 - gdy prawa moje zbezczeszczą i nie będą zachowywać przykazań,
89:33 - rózgą ukarzę ich przewinienia, a grzechy ich biczami.
89:34 - Nie odejmę mu jednak mojej łaskawości i wierności mojej nie złamię.
89:35 - Nie zapomnę o moim Przymierzu i nigdy nie wyprę się tego, co raz wypowiedziały me usta.
89:36 - Raz poprzysiągłem na moją świętość i nigdy nie zwiodę Dawida:
89:37 - Potomstwo jego trwać będzie na wieki, a jego tron będzie przede Mną jak słońce.
89:38 - Jak księżyc zawsze trwać będzie, wiecznotrwały na obłokach świadek.
89:39 - A jednak odrzuciłeś pomazańca Twego, uniosłeś się na niego i w gniewie go poniżyłeś.
89:40 - Zerwałeś Przymierze ze sługą Twoim, w ziemię wdeptałeś jego koronę.
89:41 - Jego wszystkie mury dokoła zburzyłeś, w gruzy przemieniłeś jego warownie.
89:42 - Grabią go wszyscy przechodzący drogą, pośmiewiskiem staje się dla sąsiadów.
89:43 - Rękę jego ciemięzców podniosłeś wysoko, ucieszyłeś wszystkich nieprzyjaciół jego.
89:44 - Ostrze jego miecza cofnąłeś przed wrogiem i nie pozwoliłeś mu zwyciężyć w walce.
89:45 - Kres położyłeś jego wspaniałości, tron jego przewróciłeś na ziemię.
89:46 - Skróciłeś dni jego młodości, a jego samego hańbą okryłeś.
89:47 - Jak długo jeszcze, Panie? Czy zawsze będziesz się ukrywał? Jak długo jeszcze gniew Twój będzie płonął?
89:48 - Wspomnij, Panie, czym jest nasze życie i na jak krótko stworzyłeś człowieka.
89:49 - Gdzież jest człowiek, który żyłby wiecznie, nie zaznając śmierci? Gdzie jest ktoś, kto by nie musiał odejść w zaświaty?
89:50 - A gdzież są, o Panie, dzieła dobroci obiecane Dawidowi w wierności Twojej?
89:51 - Wejrzyj, o Panie, na poniżenie sługi, w moim sercu noszę wzgardę narodów.
89:52 - Twoi wrogowie lżą mnie, o Panie, i bezczeszczą krok każdy Twego pomazańca.
89:53 - Uwielbiony bądź, o Panie, na wieki! Amen, Amen!