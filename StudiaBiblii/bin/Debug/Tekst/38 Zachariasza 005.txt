5:1 - Potem, dalej patrząc, zobaczyłem latający w powietrzu zwój pisma.
5:2 - Kiedy zostałem zapytany, co widzę, odpowiedziałem, że widzę zwój pisma latający w powietrzu. Jest on długi na dwadzieścia łokci i szeroki na łokci dziesięć.
5:3 - Wtedy usłyszałem: jest to przekleństwo, które obejmie cały kraj. Każdy, kto dopuszcza się kradzieży, będzie ukarany zgodnie z przekleństwem. Zgodnie z tym przekleństwem kara spotka również każdego, kto składa fałszywe przysięgi.
5:4 - Pozwolę kłamstwu przeniknąć całą ziemię - wyrocznia Pana - a nade wszystko znajdzie się ono w domu złodzieja oraz w mieszkaniu tego, który bezcześci moje Imię przez krzywoprzysięstwa. I zostanie przekleństwo moje w takim domu i zniszczy wszelkie drewno i kamień.
5:5 - Anioł Pański, który rozmawiał ze mną, zbliżył się do mnie i powiedział: Popatrz przed siebie i zobacz, co ci się ukazuje.
5:6 - Kiedy zapytałem, co to jest, on odpowiedział: Masz przed sobą beczkę. Oznacza ona - mówił dalej - wasze winy zalegające cały świat.
5:7 - Popatrz: Ołowiana pokrywa beczki jest nieco uniesiona i widać, że wewnątrz beczki siedzi pewna kobieta.
5:8 - I zaraz dodał: Jest to bezbożność. Potem wcisnął kobietę [głębiej] do wewnątrz i opuścił pokrywę zamykając beczkę ponownie.
5:9 - Kiedy patrzyłem dalej, zobaczyłem dwie zbliżające się kobiety. Wiatr unosił je na skrzydłach - bo miały skrzydła podobne do skrzydeł bocianów - po czym uniosły na skrzydłach beczkę między niebem a ziemią.
5:10 - A kiedy zapytałem anioła rozmawiającego ze mną, dokąd zabierają tę beczkę,
5:11 - on mi powiedział: Do kraju Szinear, gdzie ma być zbudowana świątynia dla tych niewiast. Stanie ona na mocnym gruncie, wzniesiona zostanie na wyznaczonym miejscu.