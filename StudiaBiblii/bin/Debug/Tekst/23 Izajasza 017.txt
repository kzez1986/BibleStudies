17:1 - Oto wyrok na Damaszek: Damaszek przestanie być miastem, wkrótce stanie się kupą gruzów.
17:2 - Jego domostwa opustoszeją na zawsze, i w miejscach tych będą się pasły trzody. Spokojnie będą tam odpoczywać i nikt ich już nie spłoszy.
17:3 - Efraim będzie pozbawiony swych umocnień, Damaszek zaś władzy królewskiej. A z resztą Aramu stanie się to samo co kiedyś z chwałą całego Izraela. Oto wyrok Pana Zastępów.
17:4 - W dniu owym zmniejszy się chwała Jakuba, a jego tłustość zamieni się w nędzę.
17:5 - I będzie tak, jak kiedy żniwiarz bierze do ręki jeszcze nie ścięte kłosy, a potem ścina je po kolei; albo jak kiedy zbiera się kłosy w dolinie Refaim.
17:6 - Na polu zostają już tylko pojedyncze kłosy; albo tak jak po zbiorze oliwek: zostaną jeszcze dwie lub trzy oliwki na samym wierzchołku drzewa; albo cztery czy pięć na gałęziach drzewa. Oto wyrok Pana, Boga Izraela.
17:7 - W dniu owym zacznie człowiek spoglądać w stronę swego Stwórcy i zwróci swe oczy ku Świętemu Izraela.
17:8 - Nie będzie się już oglądał na ołtarze, dzieła rąk własnych; nie będzie się przypatrywał temu, co uczyniły jego palce: aszerom i stelom budowanym na cześć słońca.
17:9 - Za dni owych opustoszeją twe miasta tak jak ongiś miasta Amorytów i Chiwwitów, którzy uciekli przed Izraelitami. Wszystkie będą opuszczone, ponieważ ty zapomniałeś
17:10 - o Bogu, Wybawieniu twoim i nie pamiętałeś o Tym, który jest skałą twojej siły. Bo ty ciągle zasadzasz rozkoszne drzewka i rozsiewasz obce nam rośliny.
17:11 - Za dni, w których je zasadzasz sprawiasz, że rosnąć zaczynają; kwitną pięknie od pierwszych poranków, lecz cały plon zniknie w dniu twojej choroby, która okaże się nie do uleczenia.
17:12 - A cóż to za wrzawa jakby niezliczonych rzesz ludzkich albo jak szum morskiej nawałnicy? Cóż to za zgiełk czynią ludzie, jakby się przewalały ogromne fale?
17:13 - [Szumią całe narody tak, jak szumią wezbrane wody] Lecz Pan już je upomniał i natychmiast odchodzą wyrzucone daleko, jak plewy uniesione wichrem aż na szczyty górskie lub jak tuman kurzu przez burzę.
17:14 - Wieczorem wszystkich ogarniał strach ale rano nie było już nikogo. Oto, co czeka naszych łupieżców, oto los zgotowany dla naszych napastników.