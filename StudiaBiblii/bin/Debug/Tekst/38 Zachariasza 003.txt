3:1 - Potem pokazał mi arcykapłana Jozuego, który stał przed aniołem Pańskim. Ale po prawej stronie jego stał szatan, który wnosił przeciwko niemu oskarżenia.
3:2 - Wtedy anioł Pański powiedział do szatana: Szatanie, Pan wzywa cię do walki. Pan, który upodobał sobie w Jeruzalem, wzywa cię do walki. Czyż mąż ten nie jest podobny do osmalonej głowni, którą wydobyto z ognia?
3:3 - A Jozue, który stał przed aniołem, miał na sobie bardzo brudne szaty.
3:4 - Anioł zwrócił się do swego sługi i kazał mu zdjąć z Jozuego brudne szaty. Do Jozuego zaś powiedział: W ten sposób zdejmuję z ciebie twoją winę i ubieram cię w szaty świąteczne.
3:5 - Ponadto rozkazał, żeby mu włożono na głowę nowy zawój. Włożono mu tedy nowy zawój na głowę i przyodziano go w szaty świąteczne. Anioł Pański ciągle stał koło niego.
3:6 - Potem anioł Pański tak zaczął napominać Jozuego:
3:7 - Pan Zastępów powiedział: Gdy będziesz się trzymał dróg moich, gdy będziesz zachowywał wszystkie moje pouczenia, będziesz zarządcą mojego domu i stróżem przedsionków. Zaliczę cię ponadto do grona sług moich.
3:8 - Posłuchaj, arcykapłanie Jozue! Ty sam i twoi towarzysze, którzy siedzą przed tobą, wy jesteście ludźmi - znakami. Oto sprowadzam mego sługę - Odrośl.
3:9 - Kamień, który położyłem przed Jozuem, ma na sobie siedem oczu. Ja sam wyryję na nim napis - wyrocznia Pana Zastępów - i w jednym dniu zgładzę winę tego kraju.
3:10 - Wtedy - wyrocznia Pana Zastępów - zaczniecie się zapraszać wzajemnie do waszych winnic i figowych ogrodów.