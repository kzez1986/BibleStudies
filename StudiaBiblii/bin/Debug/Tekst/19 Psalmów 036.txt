36:1 - Dla kierującego chórem. Psalm sługi Pańskiego, Dawida.
36:2 - Doradcą grzesznika jest zło, które wypełnia jego serce. Bojaźni Bożej nie ma nigdy przed jego oczyma.
36:3 - Wszystkim, co mówi, sobie samemu pochlebia, przez co zła nie widzi i siebie nie potępia.
36:4 - Jego usta pełne złości i kłamstwa, nawet zapomniał, jak żyć mądrze i dobrze.
36:5 - I zło obmyśla nawet na posłaniu, trwa na złej drodze, przed złem się nie cofa.
36:6 - Twoja miłość, o Panie, sięga aż do niebios, Twoja wierność przenika obłoki.
36:7 - Twa sprawiedliwość jest niewzruszona jak potężne góry. Twe wyroki niezbadane jak głębiny morskie; wszystkich bierzesz w obronę: i człowieka, i zwierzę.
36:8 - Jak cenna jest Twa dobroć, o Boże, w cieniu Twych skrzydeł chroni się człowiek
36:9 - i syci się obfitością Twojego domu, a ze źródła życia pije do woli.
36:10 - U Ciebie jest bowiem źródło wszelkiego życia i dzięki Twojej światłości dostrzegamy światło.
36:11 - Ześlij swoją łaskę tym, co Cię uznają, a sprawiedliwy bądź dla ludzi serca czystego!
36:12 - Oby ten, co się pyszni, nie zdeptał mnie stopą, a bezbożnik oby nie dosięgnął mnie ręką!
36:13 - I oto giną wreszcie złoczyńcy, ugodzeni padną na ziemię i już nie powstaną.