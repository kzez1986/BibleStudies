13:1 - Drżeli wszyscy, gdy Efraim mówił, bo tak wiele on kiedyś w Izraelu znaczył. Lecz przez Baala wiele zła uczynił i dlatego spotkała go zguba.
13:2 - A teraz nadal wszyscy grzeszą i robią posągi odlane ze srebra, jak rzemieślnicy czynią sobie bożków, które są tylko pomysłem kowali. Mówią też: Trzeba im składać ofiary. I ludzie całują te cielce.
13:3 - Dlatego staną się podobni do obłoków o poranku i do rosy, która szybko znika, albo do plewy porwanej z klepiska, lub wreszcie do dymu, co wychodzi oknem.
13:4 - Ja zaś jestem Panem i Bogiem twoim od czasu niewoli egipskiej. Żadnego oprócz Mnie boga nigdy znał nie będziesz, bo nikt oprócz Mnie nie uratuje cię nigdy.
13:5 - Na pastwiska cię wiodłem nawet na pustkowiu, i w krainie zionącej żarem.
13:6 - Kiedy byli na pastwisku, nie odczuwali głodu, a kiedy się najedli do syta, w serce ich pycha wstąpiła i o Mnie zapomnieli.
13:7 - Dlatego stałem się lwem dla nich, jak pantera czyhałem na drodze.
13:8 - Powalam ich na ziemię tak jak niedźwiedzica, której małe odebrano. Rozszarpuję im piersi i serce. Ciała ich psy pożerają, dzikie zwierzęta rozrywają na strzępy.
13:9 - Gdy cię będę niszczył, Izraelu, któż ci pospieszy na pomoc?
13:10 - Gdzież jest twój król, żeby cię ratować, ciebie samego i wszystkie twe miasta? Gdzież twoi zarządcy, o których mówiłeś: Dajcie mi tu króla i książęta!
13:11 - W moim zagniewaniu zesłałem ci króla, w mej zapalczywości znów ci go zabrałem.
13:12 - Zbrodnie Efraima są dobrze ukryte, jego grzechy zasypane głęboko.
13:13 - Nadeszły już jego porodu bóle, lecz on się okazał upartym dzieckiem, bo gdy już rzeczywiście był to czas dla niego, z łona swej matki wyjść na zewnątrz nie chciał.
13:14 - Czy mam ich wyrwać z zaświatów mocy? Czy mam ich uwolnić od śmierci? Gdzież więc jest twa zaraza, o śmierci? Gdzie, wy zaświaty, macie swą zagładę? Nie doznacie bowiem w oczach mych litości.
13:15 - I chociaż wśród swoich braci Efraim pięknie zakwitł, to gdy ze wschodu wiatr powiał jak huragan Pana, nadszedł z pustyni i osuszył wszystkie Efraima studnie, i wszystkie źródła wyczerpał. Zabrał wszystko, co było w jego skarbcach, i odebrał mu wszystkie kosztowności jego.