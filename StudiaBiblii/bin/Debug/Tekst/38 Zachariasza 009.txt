9:1 - Oto wyrok: Słowo Pana spoczęło na krainie Chadraku, Damaszek jest miejscem Jego odpocznienia. Do Pana bowiem należą główne miasta Aramu i wszystkie pokolenia Izraela,
9:2 - a także Chamat, który z nimi graniczy oraz sam Tyr i Sydon, mimo że są takie przebiegłe.
9:3 - Tyr zbudował sobie warownię, srebra nagromadził jak piasku, a złota - jak błota, które leży na drodze.
9:4 - Lecz Pan weźmie go w posiadanie i całą jego potęgę strąci do morza, a miasto zostanie strawione przez ogień.
9:5 - Aszkelon winien się temu przypatrzeć i zadrżeć z bojaźni; podobnie Gaza, też winna się przerazić, i Ekron. Ten ostani zawiedzie się w swoich nadziejach. Nie wiadomo, dokąd ucieknie król z Gazy, opustoszeje tron Aszkelonu.
9:6 - Bękart zasiada na tronie w Aszdodzie, a Ja rozgromię wojowników filistyńskich.
9:7 - Z ust ich otrę krew, którą ciągle piją, spomiędzy zębów im wydrę to, czym się tak brzydzę. I tak oni również będą należeć do Reszty, którą nasz Bóg wziął sobie na własność, jako jeden z judzkich narodów, a Ekron zostanie jakby Jebusytą.
9:8 - Ja sam będę strażnikiem pilnującym własnego domu przed wrogami, którzy udają się na wojny i wracają do domów. Nie zagraża im już żaden ciemięzca, bo mam ich pod opieką moich własnych oczu.
9:9 - Raduj się głośno, Córo Syjonu, wesel się Córko Jerozolimy! Patrz, oto Król twój zbliża się do ciebie. Sprawiedliwy i zwycięski, ale i pokorny zarazem, jedzie na ośle, na oślątku, źrebięciu oślicy.
9:10 - Zniszczę [przez Niego] Efraima rydwany oraz rumaki z Jerozolimy, połamany zostanie także łuk wojenny. Ludom obwieści On pokój, a Jego panowanie sięgać będzie od morza do morza i od Eufratu aż po krańce ziemi.
9:11 - Także tych, co spośród was zostali uprowadzeni, przez wzgląd na krew twojego przymierza wypuszczę z więzień, to jest z bezwodnych cystern.
9:12 - Wracajcie więc z nadzieją, wygnańcy! Tak, dziś już mogę wam powiedzieć, że dana wam będzie podwójna nagroda.
9:13 - Judę trzymam w pogotowiu jak łuk napięty, Efraim zaś jest dla mnie jak strzała. Wzywam synów twoich, Syjonie, do walki przeciw synom Jawana; czynię cię mieczem w rękach wojownika.
9:14 - Pan sam ukaże się nad nimi i jak błyskawicę strzałę swą wystrzeli. Zadmie w swój róg Bóg i Pan i ruszy jak huragan z południa.
9:15 - Pan Zastępów osłania swoich, a kamienie wyrzucone z procy w pył się rozpadają. [Wojownicy Jego] krew będą pić jak wino. Ich ciała krwią ociekać będą jak ofiarna czara albo jak rogi ołtarza.
9:16 - Pan i Bóg wasz uratuje was w dniu owym. Ocali swój lud, tak jak ratuje się owce. Są bowiem jak drogie kamienie, co błyszczą w koronie ponad Jego ziemią.
9:17 - Jak wielkie są skarby tej ziemi, jak wspaniałe jest jej piękno! Ziarno zapewni siłę młodzieńcom, a młode wino da wzrost dziewczętom