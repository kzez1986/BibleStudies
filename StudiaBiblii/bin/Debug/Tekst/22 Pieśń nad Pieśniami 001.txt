1:1 - Pieśń nad Pieśniami Salomona. Oblubienica:
1:2 - Niech mnie ucałuje pocałunkami ust swoich. Słodsza od wina jest twoja miłość.
1:3 - Wspaniały jest zapach twoich pachnideł, a imię twoje - jak rozlany olejek. To dlatego dziewczęta tak cię kochają.
1:4 - Pociągnij mnie za sobą, pobiegnijmy już teraz razem. Wprowadź mnie, królu, do swoich komnat. Będziemy się cieszyć tobą i radować, a twoją miłość sławić bardziej niż wino. O jak słusznie wszyscy cię miłują!
1:5 - Nie jestem biała, ale jestem piękna, o córy Jerozolimy! Jestem jak namioty Kedaru lub jak zasłony Szalma.
1:6 - Nie zważajcie na to, żem śniada; to słońce tak mnie opaliło. Rozgniewali się na mnie mojej matki synowie i wysłali mnie, żebym pilnowała winnic. Ale ja nie dopilnowałam mojej własnej winnicy!
1:7 - Powiedz mi tedy, ty, którego moje serce miłuje: powiedz mi - gdzie pasiesz swe stada i gdzie prowadzisz je na odpoczynek w południową porę, żebym już nie musiała się błąkać, obchodząc wokół stada twych przyjaciół. Chór:
1:8 - Jeśli nie wiesz tego, o najpiękniejsza z niewiast, trzymaj się drogi, którą idą trzody, i prowadź swe koźlęta na pastwiska, które są w pobliżu szałasów pasterzy. Oblubieniec:
1:9 - Do klaczy przy rydwanie faraona przyrównam cię, ukochana moja.
1:10 - Śliczne są twoje policzki między zausznicami i twoja szyja przybrana w korale.
1:11 - Zrobimy ci zausznice ze złota wysadzane srebrnymi kulkami. Oblubienica:
1:12 - Dopóki król pozostaje na uczcie, dokoła rozchodzi się zapach mego nardu.
1:13 - Mój umiłowany jest dla mnie jak woreczek mirry zawieszony pomiędzy piersiami.
1:14 - Mój umiłowany jest dla mnie jak gałązka henny, uprawianej w winnicach Engaddi. Oblubieniec:
1:15 - Jakże piękna jesteś, umiłowana moja, jakże jesteś piękna! Oczy twoje są jak gołębice. Oblubienica:
1:16 - Jakże piękny jesteś, umiłowany mój, jakże jesteś piękny! Nasze posłanie - to sama zieleń. Oblubieniec:
1:17 - Z cedrowych belek strop naszego domu, z cyprysów są jego ściany. Oblubienica