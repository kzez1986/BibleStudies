6:1 - W roku czterysta osiemdziesiątym po wyjściu synów Izraela z Egiptu, w czwartym roku panowania Salomona nad całym Izraelem, w miesiącu Ziw, czyli w drugim miesiącu roku, rozpoczął Salomon budowę świątyni dla Jahwe.
6:2 - Świątynia, którą król Salomon budował dla Jahwe, miała sześćdziesiąt łokci długości, dwadzieścia szerokości i trzydzieści wysokości.
6:3 - Przedsionek przed świątynią liczył dwadzieścia łokci długości, tyle ile frontowa ściana świątyni, do której przylegał, i dziesięć łokci szerokości, wystając przed świątynię.
6:4 - W oknach kazał król na stałe umieścić ramy z kratami.
6:5 - Wzdłuż murów świątyni, a także wokół Miejsca Świętego i Świętego Świętych wzniesiono piętrową budowlę. Wykonano również boczne pomieszczenia dokoła [całej świątyni].
6:6 - Piętro dolne miało pięć łokci, a trzecie [górne] - siedem łokci. Dokoła całej świątyni, na zewnątrz jej murów, usypano bowiem skarpy, żeby mury nie uległy uszkodzeniu [gdyby miały podtrzymywać pomieszczenia boczne].
6:7 - Kiedy zaczęto budowę, mury wznoszono z bloków kamiennych przygotowanych w kamieniołomach. W ten sposób przy budowie świątyni nie było słychać uderzeń ani młotów, ani siekier, ani żadnych innych narzędzi żelaznych.
6:8 - Wejście na piętro środkowe znajdowało się z prawej strony świątyni. Stamtąd kręconymi schodami wchodziło się na piętro środkowe, a z niego - na piętro trzecie [czyli górne].
6:9 - Kiedy zakończono budowę [murów] świątyni, nakryto całą budowlę stropem wykonanym z belek i desek cedrowych.
6:10 - Nad całą świątynią wzniesiono nadbudowę wysoką na pięć łokci i połączoną za pomocą desek cedrowych z samą świątynią.
6:11 - I przemówił Jahwe do Salomona w te słowa:
6:12 - Tak więc budujesz świątynię! Jeżeli będziesz przestrzegał moich praw, jeżeli będziesz wprowadzał w życie moje zarządzenia, jeżeli będziesz posłuszny wszystkim moim wskazaniom i według nich postępował, to sprawdzą się na tobie słowa, które wypowiedziałem o tobie do twego ojca Dawida.
6:13 - Ja sam zaś zamieszkam pośrodku synów Izraela i nigdy nie opuszczę ludu mojego izraelskiego.
6:14 - I tak zbudował Salomon świątynię i wykończył ją.
6:15 - Od strony wewnętrznej obito ściany świątyni deskami cedrowymi, od samego dołu aż po belki sufitowe. Podłogę świątyni zaś pokryto deskami cyprysowymi.
6:16 - W głębi świątyni zbudowano z desek cedrowych ścianę wysoką na dwadzieścia łokci. Ściana, postawiona na podłodze, sięgała aż do belek sufitowych, oddzielając w ten sposób Święte Świętych [od reszty świątyni].
6:17 - [Do Świętego Świętych] długość świątyni wynosiła czterdzieści łokci.
6:18 - Na deskach cedrowych, pokrywających ściany świątyni od wewnątrz, znajdowały się rzeźbione kwiaty i girlandy, wszystko wykonane z drewna cedrowego. Kamienia wcale nie było widać.
6:19 - W tylnej części świątyni przygotował Salomon miejsce na Święte Świętych i tam miała stanąć arka Boża.
6:20 - Długość Świętego Świętych po stronie wewnętrznej wynosiła dwadzieścia łokci, dwadzieścia łokci szerokość i dwadzieścia łokci wysokość. Całość była wyłożona szczerym złotem. Złotem obity był również cedrowy ołtarz.
6:21 - Wnętrze całej świątyni było także wyłożone szczerym złotem, a przed Świętym Świętych umocowano złote łańcuchy.
6:22 - Tak więc cała świątynia od strony wewnętrznej była wyłożona złotem. Złotem był również pokryty ołtarz, który znajdował się przed Świętym Świętych.
6:23 - W Świętym Świętych ustawiono dwa cheruby wykonane z drewna oliwkowego, każdy wysoki na dziesięć łokci.
6:24 - Skrzydła cherubów miały po pięć łokci długości, a od końca jednego skrzydła do końca drugiego było dziesięć łokci.
6:25 - Obydwa cheruby miały taki sam kształt i takie same wszystkie rozmiary.
6:26 - Wysokość jednego cheruba wynosiła dziesięć łokci; tak samo wysoki był drugi.
6:27 - Obydwa cheruby z rozpostartymi skrzydłami kazał Salomon umieścić wewnątrz świątyni, w samym jej środku. Jedno skrzydło jednego cheruba dotykało jednej ściany, a jedno skrzydło drugiego dochodziło do drugiej ściany. Drugimi skrzydłami obydwa cheruby dotykały się nawzajem pośrodku świątyni.
6:28 - Cheruby też kazał Salomon pokryć złotem.
6:29 - Wszystkie ściany świątyni polecił ozdobić tak wewnątrz, jak i na zewnątrz płaskorzeźbami przedstawiającymi cherubów, palmy oraz girlandy kwiatów.
6:30 - Podłogę świątyni, zarówno przednią, jak i tylną jej część, także kazał pokryć złotem.
6:31 - U wejścia do Świętego Świętych znajdowały się dwuskrzydłowe drzwi z drewna oliwkowego. Podtrzymujące je węgary miały kształt pięciokątny.
6:32 - Obydwa skrzydła drzwi z drewna oliwkowego były pokryte płaskorzeźbami przedstawiającymi cherubów, palmy i girlandy kwiatów. Wszystko było również pokryte złotem, także cheruby i palmy.
6:33 - U wejścia do Miejsca Świętego znajdowały się węgary z drewna oliwkowego, czworokątne.
6:34 - Obydwa skrzydła drzwi były wykonane z drewna cyprysowego. Dwie ruchome deski tworzyły jedno skrzydło drzwi, dwie ruchome deski - drugie.
6:35 - Na obydwu skrzydłach drzwi znajdowały się płaskorzeźby przedstawiające cheruby, palmy i girlandy kwiatów. Wszystko zostało pokryte cienką warstwą złota.
6:36 - Wykonano również dziedziniec wewnętrzny, [otoczony murem] z trzema rzędami ciosanych kamieni i jednym rzędem belek cedrowych.
6:37 - W roku czwartym, w miesiącu Ziw, położono fundamenty pod świątynię Jahwe.
6:38 - Natomiast w roku jedenastym, w miesiącu Bul, czyli ósmego miesiąca roku, zakończono budowę i wyposażanie wszystkich części świątyni. Tak więc cała budowa trwała siedem lat.