21:1 - Wyrok na pustynię nadmorską. Jak huragan przeciągający nad górą Negeb, tak on pojawi się od strony pustyni z owych okolic budzących grozę.
21:2 - I miałem straszne widzenie: łupieżca zabiera się do grabieży, niszczyciel zaczyna wszystko niszczyć. Elamie, wychodź! Medowie, przystąpcież wreszcie do oblężenia! Pragnę położyć kres wszystkim lamentom!
21:3 - Dlatego przeszły po mnie całym dreszcze. Ogarnęły mnie bóle tak wielkie, jak niewiastę, która rodzić poczyna. Byłem zbyt poruszony, by coś słyszeć, zbyt przerażony, by coś zobaczyć.
21:4 - Całkiem zbolałe jest moje serce, drżę cały z przerażenia wielkiego. Zmierzch, do którego wzdychałem grozą mnie napawa.
21:5 - Stół się zastawia, rozściela obrusy, już jedzą wszyscy i piją. Powstańcie książęta, namaśćcie wasze tarcze!
21:6 - Pan bowiem tak do mnie powiedział: Idź i postaw wartownika, który doniesie ci o wszystkim, co ujrzy.
21:7 - A kiedy już zobaczy konnicę, jeźdźców na koniach ustawionych parami, wojowników zasiadających na osłach, jeźdźców dosiadających wielbłądy, to niech patrzy uważnie, niech się przygląda.
21:8 - I nagle strażnik zawołał: „Na wieży strażniczej, o Panie, przebywam przez prawie cały dzień, na miejscu, z którego patrzę, stoję wytrwale noc całą.
21:9 - Lecz oto zbliża się konnica, jeźdźcy na koniach ustawionych parami. I wszyscy tak do mnie wołają: Upadł już, upadł już Babilon, a podobizny wszystkich jego bogów roztrzaskane walają się po ziemi.
21:10 - O ty, mój [ludu] wymłócony, ty jakże zmiażdżony cały! Ogłaszam ci to, co się dowiedziałem od Pana Zastępów i od Boga Izraela.
21:11 - A oto wyrok przeciwko Edomitom: Z Seiru zaś tak do mnie krzyczano: Strażniku, która to nocy godzina? Strażniku, która to godzina nocy?
21:12 - A strażnik tak odpowiada: Przychodzi poranek, przychodzi i noc. Jeżeli chcecie pytajcie, nawróćcie się i znów przychodźcie.
21:13 - Oto wyrok pochodzący z pustkowia: Wy, którzy spędzacie noce w zaroślach stepowych, wy karawany Dedanu!
21:14 - Spragnionemu wyjedźcie na spotkanie z wodą, chleba wynieście mieszkańcom Tema, wyjdźcie na spotkanie uchodźcom!
21:15 - Wszyscy oni bowiem uciekają przed mieczem, przed mieczem bardzo wyostrzonym, przed łukiem mocno napiętym, przed gotowością do zbrojnego starcia.
21:16 - I tak również Pan do mnie mówił: Jeszcze jeden rok, taki jak rok pracy najemnego robotnika, i to samo spotka ową potęgę synów Kedaru.
21:17 - Nie pozostanie prawie żaden z ich łuczników, bo Pan Bóg Izraela tak postanowił.