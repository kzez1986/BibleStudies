48:1 - Przeciwko Moabowi - tak oto mówi Pan Zastępów, Bóg Izraela: Biada tym, co w Nebo, co są spustoszeni! Kiriataim jest już też zdobyte. Warownia hańbą się okryła i drży cała,
48:2 - wcale już nie jest chlubą Moabu. W Cheszbon obmyślają dla Moabu zgubę: Pójdźmy usunąć go spośród narodów. I ty, Madmen, również zostaniesz zniszczone, miecz także i ciebie dosięgnie.
48:3 - Posłuchajcie też krzyków, co z Choronaim pochodzą: Zniszczenia dokoła i nieszczęścia straszne!
48:4 - Moab jest na proch starty, krzyki słychać aż w Soar.
48:5 - A droga górska do Luchit - idzie się nią w górę głośno lamentując. Podobnie strome zejście z Choronaim - słychać tam tylko okrzyki rozpaczy.
48:6 - Uciekajcie więc, ratujcie wasze życie, bądźcie jak dzikie zwierzęta na pustyni!
48:7 - Tak bardzo zaufałeś swym warowniom i skarbom, ale i ciebie również zdobędą. Kemosz pójdzie także na wygnanie razem ze swymi kapłanami i z ludu przywódcami.
48:8 - Na każde miasto uderzy niszczyciel i żadne nie zdoła ujść przed nim. Weźmie pod swą władzę Dolinę, Równiny opanuje, bo Pan już to dawno oznajmił.
48:9 - Pomnik wznieście dla Moabu, bo Moab zupełnie zniszczony. Jego miasta pustynią się stały, nikt już tam teraz nie mieszka.
48:10 - Przeklęty, kto dzieło Pańskie wypełnia leniwie, przeklęty każdy, kto miecz własny przed krwi rozlewem chroni.
48:11 - Bezpieczny był Moab od swojej młodości, spokojnie na swych drożdżach spoczywał. Nikt go nie przelewał z naczynia w naczynie, nigdy też dotąd nie był w niewoli. Do końca przeto smak swój zachował zapach jego pozostał nietknięty.
48:12 - Dlatego nadchodzą dni - Pan mówi - - kiedy to poślę im niszczycieli, co ich zniszczą. Oni pokruszą ich czary i wszystkie amfory rozbiją.
48:13 - Wtedy Moab będzie się wstydził Kemosza, jak Dom Izraela wstydził się za Betel, w którym przedtem taką ufność pokładał.
48:14 - Jakżesz więc mówić możecie, żeście bohaterami i wojownikami skorymi do walki?
48:15 - Zbliża się już niszczyciel do Moabu na stracenie idzie młodzież jego najlepsza. Tak bowiem Pan powiedział, a Jego imię jest: Pan Zastępów.
48:16 - Bliska już zagłada Moabu, gwałtownie zbliża się nań jego zguba.
48:17 - Opłakujcie go wszyscy jego sąsiedzi, wy wszyscy, którzy imię jego znacie! I mówcie jedni do drugich: Jak została skruszona ta laska i to tak wspaniałe berło?
48:18 - Zstąp tedy z tronu swej chwały i usiądź na tych zgliszczach Dibonu córko, tak mocno osiadła! Zbliża się już ku tobie niszczyciel Moabu i zburzył już wszystkie warownie twoje.
48:19 - Stań tedy na drodze i w dal się wpatruj ty, co w Aroerze mieszkasz! Zapytaj uciekinierów i niewiasty płaczące i pytaj nie raz jeden: A cóż to się stało?
48:20 - Zhańbiony jest cały Moab, złamany, Płaczcie więc i narzekajcie, i nad Arnonem ogłoście, że Moab jest spustoszony!
48:21 - Wyrok już został wydany na kraj Równiny - na Cholon, na Jahsa i na Mefaat.
48:22 - na Dibon, na Nebo i na Bet-Diblataim,
48:23 - na Kiriataim, na Bet-Gamul i Bet-Meon,
48:24 - na Kerijjot i na Bosrę i na wszystkie miasta moabskiego kraju zarówno dalekie, jak też i te bliskie.
48:25 - Odtrącone zostały nogi Moabowi, jego ramię całkowicie strzaskane.
48:26 - Upójcie go, bo przeciw Panu występuje, Moab nurza się już w tym, co sam zwymiotował i staje się publicznym pośmiewiskiem dla wszystkich.
48:27 - Czy Izrael był kiedyś pośmiewiskiem dla ciebie? Czy był złapany między złodziejami? Czemuż więc drwisz sobie, ilekroć o nim mówisz?
48:28 - Opuszczajcie miasta, pośród skał się chowajcie Moabu mieszkańcy i bądźcie jak gołębice gniazda budujące na urwiskach skalnych.
48:29 - Dowiedzieliśmy się o pysze Moabu i o jego wyniosłości ogromnej. Jakaż to duma i pycha, i próżność, i serce zarozumiałości pełne!
48:30 - Jego zadufanie było mi wiadome - Pan mówi - i jego bezsensowne gadanie i wielka niestałość w działaniu.
48:31 - Będę więc bolał nad Moabem, cały Moab opłakiwał będę, biadał będę nad ludźmi z Kir-Cheres.
48:32 - Bardziej niż nad Jazerem będę bolał nad tobą, o winnico Sibmy! Aż do morza sięgają twoje bujne odrośle i aż do Jazeru dochodzą. Na twe winobrania i żniwa spadł niespodzianie niszczyciel.
48:33 - Radości i wesela już nie ma w Moabie. W piwnicach twych nie znajdzie się już wina, nikt już winogron u ciebie nie tłoczy. Nigdzie już nie słychać okrzyków radości.
48:34 - Nawoływania z Cheszbonu i Eleale aż do Jahas dochodzą, krzyki głośne z Soar docierają do Choronaim i do Eglat Szeliszijja. Znikły też zupełnie wody w Nimrim.
48:35 - Ja zaś sprawię, że nikt w Moabie - wyrocznia Pana - nie będzie mógł składać ofiar ani palić kadzideł swoim bogom na wyżynach.
48:36 - Dlatego serce moje jak flet płacze nad Moabem; boleje me serce jak lutnia nad ludźmi z Kir-Cheres. Poszły więc na marne wszystkie te już zgromadzone skarby.
48:37 - Wszyscy już ostrzygli głowy i brody ogolili, na wszystkich rękach widać głębokie nacięcia, u każdego na biodrach wór pokutny.
48:38 - Na wszystkich dachach moabskich domów i na placach wszystkich - tylko narzekania, dlatego że skruszyłem Moab jak niepotrzebne naczynie, Pan mówi.
48:39 - Więc skruszony został [Moab]! To Moab tak haniebnie ucieka! To Moab stał się pośmiewiskiem i postrachem sąsiadów swoich!
48:40 - Oto bowiem, co Pan już powiedział: Jak orzeł unosi się w górze wysoko i skrzydła swoje nad Moabem rozkłada,
48:41 - tak jego miasta wkrótce zdobyte będą, zajęte będą wszystkie jego twierdze. W dniu owym serca bohaterów Moabu będą jak serce niewiasty rodzącej.
48:42 - Będzie zniszczony Moab przestanie być narodem, dlatego że się wynosił ponad swego Pana.
48:43 - Popłoch, przepaści i pułapki wszędzie czyhają na ciebie, o ty, Moabu mieszkańcu! - wedle wyroczni Pana.
48:44 - Kto z przerażenia ochłonie, ten wpadnie w dół głęboki, kto z dołu się wydostanie, ten znajdzie się w jakiejś zasadzce. Zaprawdę, wszystko to na Moab sprowadzę, kiedy czas jego kary nadejdzie - Pan mówi.
48:45 - W Cheszbonu cieniach przystaną uciekinierzy zmęczeni. Lecz oto ogień z Cheszbonu wyjdzie i płomień wielki z pałacu Sichona obejmie on rychło Moabu zbocza i dosięgnie czaszki tych, co tak hałasują.
48:46 - Biada tobie, Moabie, zgubionyś ludu Kemosza, bo twoi synowie poszli na wygnanie, w niewoli są także wszystkie twoje córy.
48:47 - Ale i Moabu los kiedyś odmienię w przyszłości - jak Pan zapowiedział. Takie są Pana wyroki przeciw Moabowi.