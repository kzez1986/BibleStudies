14:1 - A wieści o Jezusie dotarły w owym czasie do uszu Heroda tetrarchy.
14:2 - Dlatego powiedział on do swych dworzan: Ten [człowiek] to Jan Chrzciciel. To on zmartwychwstał i stąd te moce, które w nim działają cuda.
14:3 - W rzeczywistości Herod [kazał] pochwycić Jana i skrępowanego wtrącić do więzienia, ze względu na Herodiadę, która była żoną jego brata Filipa i o której
14:4 - Jan mówił do niego: Nie wolno ci jej mieć.
14:5 - Chciał go nawet zgładzić, ale bał się ludu, który uważał Jana za proroka.
14:6 - Lecz gdy Herod obchodził dzień swoich urodzin, córka Herodiady tańcząc na oczach wszystkich tak mu się spodobała,
14:7 - że poprzysiągł, iż o cokolwiek poprosi go, otrzyma.
14:8 - Wówczas ona, pouczona przez swoją matkę, powiedziała: Daj mi tu na misie głowę Jana Chrzciciela.
14:9 - Zasmucił się tedy król, lecz ze względu na przyrzeczenie i współbiesiadników kazał jej dać [głowę Jana].
14:10 - Wydał więc rozkaz, żeby ścięto Jana w więzieniu.
14:11 - I przyniesiono na misie głowę Jana, i dano dziewczynie, a ta zaniosła ją swojej matce.
14:12 - Wtedy uczniowie Jana przyszli, by zabrać ciało i pogrzebać je. Potem poszli i powiadomili o tym Jezusa.
14:13 - Wówczas Jezus oddalił się łodzią w stronę okolicy pustynnej, na ubocze. Lecz tłumy, usłyszawszy o tym, ruszyły za Nim z miasta pieszo.
14:14 - A kiedy wychodził z łodzi, zobaczył wielką rzeszę. Wzruszyło Go to i uzdrowił chorych.
14:15 - Kiedy zaś nastał wieczór, przyszli do Niego uczniowie i powiedzieli: Miejsce tu bezludne i godzina już późna; roześlij ludzi, niech pójdą do miasta i kupią sobie pożywienia.
14:16 - Lecz Jezus odpowiedział: Nie muszą odchodzić. Wy dajcie im jeść.
14:17 - A oni na to: Ależ my mamy tylko pięć chlebów i dwie ryby.
14:18 - Przynieście Mi je - mówi Jezus.
14:19 - A potem, rozkazawszy rzeszom usiąść na trawie, wziął pięć chlebów i dwie ryby, wzniósł oczy ku niebu i odmówił błogosławieństwo. A potem łamiąc chleb rozdawał go uczniom, a ci dawali go rzeszom.
14:20 - I jedli wszyscy aż do syta. A potem pozbierano ułomki i napełniono nimi dwanaście koszów.
14:21 - Tych zaś, którzy jedli, było pięć tysięcy, nie licząc kobiet i dzieci.
14:22 - I zaraz potem nakazał uczniom wsiąść do łódki, by pospieszyli jeszcze przed Nim na drugi brzeg. A On tymczasem powiedział, żeby się rozeszły rzesze.
14:23 - A kiedy je odesłał, samotnie udał się na górę, aby się modlić. Wieczór już nadszedł, a On jeszcze tam był sam.
14:24 - Łódź zaś znajdowała się sporo stadiów od brzegu i miotały nią fale, ponieważ wiatr wiał z przeciwnej strony.
14:25 - I oto o czwartej straży nocnej zbliżył się do nich krocząc po morzu.
14:26 - A uczniowie, gdy Go zobaczyli idącego ku nim po morzu, przerazili się i mówili do siebie: To jakaś zjawa! I z przerażenia poczęli krzyczeć.
14:27 - Lecz Jezus powiedział do nich zaraz: Odwagi, to Ja jestem, nie bójcie się!
14:28 - Wtedy Piotr powiedział: Panie, jeśli to rzeczywiście Ty jesteś, spraw, żebym przyszedł do Ciebie po wodzie.
14:29 - Rzekł tedy Jezus: Przyjdź! Wyszedł więc z łódki i zaczął iść do Jezusa po wodzie.
14:30 - Lecz odczuwając silny wiatr, przeląkł się. I kiedy począł tonąć, zawołał: Panie, ratuj mnie!
14:31 - Natychmiast wyciągnął Jezus rękę i uchwycił go mówiąc: Czemuś zwątpił, człowieku małej wiary?
14:32 - A kiedy wstąpili do łodzi, wiatr ustał.
14:33 - Ci zaś, którzy byli w łodzi, upadli przed Nim mówiąc: Ty naprawdę jesteś Synem Bożym!
14:34 - I przepłynąwszy na drugi brzeg, wylądowali w Genezaret.
14:35 - A ludzie z tamtych okolic rozpoznali Go. I rozesłali wieść o Nim po całej okolicy, i sprowadzono do Niego wszystkich chorych.
14:36 - Proszono Go, żeby chociaż pozwolił im dotknąć się skraju swego płaszcza. A wszyscy, którzykolwiek się Go dotknęli, całkowicie wracali do zdrowia.