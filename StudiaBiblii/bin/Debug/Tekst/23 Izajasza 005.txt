5:1 - Śpiewać pragnę przyjacielowi mojemu, pieśń o tym, jak kocha on swoją winnicę. Miał bowiem mój przyjaciel winnicę na urodzajnym zboczu górskim.
5:2 - Okopał ją dokoła, usunął z niej kamienie, a potem zasadził winne krzewy. W samym środku zbudował wieżę, a w skale wydrążył tłocznię. Był pewien, że zbierze winogrona lecz oto zebrał kwaśne jagody.
5:3 - Teraz więc Jeruzalem mieszkańcy i wy wszyscy, co żyjecie w Judzie, proszę was, bądźcie sędziami w tym sporze z moją winnicą.
5:4 - Co jeszcze mam uczynić winnicy, czego jej nie uczyniłem dotąd? Byłem bowiem pewny, że zbiorę winogrona. Czemuż więc zebrałem tylko kwaśne jagody?
5:5 - Skoro tak, powiem wam, co zamierzam z winnicą zrobić: każę rozebrać jej ogrodzenie, niech ją całą rozgrabią, mur rozwalę dokoła, niech ją całą stratują.
5:6 - Niech ją całą spustoszą, niech nie będzie podcinana ani oczyszczana z chwastów. Niech ją pokryją osty i ciernie. Powiem chmurom, by już nie spuszczały na nią więcej deszczu.
5:7 - Otóż winnicą Pana Zastępów jest nic innego jak dom Izraela, zaś Judy mieszkańcy to Jego krzew wybrany. Spodziewał się po nich niewinności, a znalazł krew; oczekiwał sprawiedliwości a usłyszał krzyk przerażenia.
5:8 - Biada tym, którzy stawiają dom koło domu i łączą jedno pole z drugim po to, by z czasem zagarnąć wszystko i pozostać jedynymi mieszkańcami kraju.
5:9 - I oto doszły do mnie słowa Pana Zastępów: Wszystkie wasze domostwa zostaną zniszczone, te wspaniałe i piękne budowle - będą nie do zamieszkania.
5:10 - Z dziesięciu morgów winnicy będzie zaledwie tona, a z jednego chomera zboża będzie nie więcej jak efa.
5:11 - Biada tym, którzy krzątają się od rana, szukając sycery i do późna zostają, bo ich napój za mocno rozgrzewa.
5:12 - Są tylko harfy i cytry oraz bębny i flety i wina mnóstwo na ich ucztach. Żadnego natomiast starania o dzieła prawdziwie Pańskie; wcale nie widzą tego, co czynią Jego ręce.
5:13 - Pójdzie więc mój lud na wygnanie dlatego, że nie był dość mądry, a wszyscy jego wielcy wyginą jak jeden od głodu, a cały lud będzie padał z pragnienia.
5:14 - Otchłań zaś gardziel swą rozszerzy, otworzy szeroko swoją paszczę, aby pochłonąć tłum ów cały, wyjący z radości.
5:15 - I tak śmiertelnie upokorzony i poniżony będzie, spuści swe oczy ku ziemi pyszałek.
5:16 - A Bóg Święty przez sprawiedliwość ukaże swą doskonałość.
5:17 - Baranki paść się będą jak na swym pastwisku, a tłuste zwierzęta i kozły znajdą coś dla siebie w ruinach.
5:18 - Biada tym, co postronkami od wołów ściągają na siebie karę, a rzemieniami od uprzęży wiążą się z grzechami.
5:19 - [Biada] tym, którzy mówią: No więc dobrze, szybko, niech się pospieszy ze swym działaniem, żebyśmy mogli zobaczyć, że nadchodzi rzeczywiście, by wypełnić plany Świętego Izraela; żebyśmy poznali Jego dzieła.
5:20 - Biada tym, którzy zło nazywają dobrem a dobro złem, tylko ciemności w światłość zamieniają a światłość w ciemności, rozgoryczenie - w słodycz, a słodycz w rozgoryczenie.
5:21 - Biada tym, którzy uważają się za mądrych, i wydaje się im, że są bardzo przebiegli.
5:22 - Biada tym, którzy są bohaterami ale w piciu wina i za mistrzów uchodzą w przygotowywaniu mocnych napojów.
5:23 - [Biada] tym, którzy za upominek uniewinniają winnego i nie przyznają racji człowiekowi prawemu.
5:24 - Jak słoma staje się pastwą płomieni a w ogniu całkiem znika siano, tak ich korzenie zmienią się w zgniliznę a ich młode pędy jak pył będą uniesione, ponieważ Prawem Pana Zastępów wzgardzili i nie posłuchali słów Świętego Izraela.
5:25 - Rozgniewawszy się tedy Pan na swój naród podniósł już prawicę, aby go wygładzić. Pozabijał przywódców ludu i rozrzucił ich ciała, tak że leżały jak uliczne brudy. Ale On nie ustawał w swym gniewie i ciągle trzymał podniesioną prawicę.
5:26 - I dał znak narodom mieszkającym daleko i wezwał je gwizdaniem aż od krańców ziemi, a one zaraz przybyły, chętne, gotowe do boju.
5:27 - Żaden z nich nie czuje się ni słaby ni zmęczony, nikt nie śpi ani nawet nie drzemie; nikt nie zdejmuje pasa ze swych bioder, u sandałów nikt nie ma rozwiązanych rzemyków.
5:28 - Strzały ich są dobrze zaostrzone, a łuki mocno napięte, kopyta końskie - twarde jak z krzemienia a koła ich rydwanów pędzą jak huragan.
5:29 - Hałas przy tym czynią jakby lwica ryczała, i niespokojni są niczym młode lwiątko. Pomrukując groźnie, chwytają swą zdobycz, unoszą ją i nikt im już jej nie wyrwie.
5:30 - I szum się wzniesie przeciw napadanym w dniu owym jakby szum morza wzburzonego. Ciemności i przygnębienie, gdzie się na kraj spojrzy i nawet światłość w ciemności się zmieni.