24:1 - Nie zazdrość złym ludziom, nie miej nic wspólnego z nimi,
24:2 - bo oni tylko o przemocy marzą, a ich usta są pełne niegodziwości.
24:3 - Mądrością można dom zbudować, a rozwagą zapewnić mu trwałość.
24:4 - Spichlerze napełnia się też dzięki mądrości wszelkimi dobrami szczególnie cennymi.
24:5 - Mądrego stawia się nad siłacza, a roztropnego - ponad mocarza.
24:6 - W walce zwycięża się rozsądkiem, przewagę się zyskuje dzięki licznym doradcom.
24:7 - Dla głupca zbyt wzniosła jest mądrość, on w bramie nie umie ust swoich otworzyć.
24:8 - Tego, kto ciągle myśli, jak by tu zło czynić, nazywa się wichrzycielem.
24:9 - O grzechach ciągle myśli głupi, pyszałek jest odrazą dla ludzi.
24:10 - Jeśli nie możesz wytrwać za dni ucisku, to wyczerpią się wkrótce twoje siły.
24:11 - Staraj się pomóc tym, których na śmierć wiodą, ratuj tych, którzy drżą przed swoją zagładą.
24:12 - Czy chciałbyś powiedzieć, żeś tego nie widział? A czy miałby nie wiedzieć Ten, co bada serca? Nie wiedziałby o tobie Ten, który ma cię w swej pieczy? Zaprawdę odda On każdemu, dokładnie według uczynków jego.
24:13 - Jedz miód, synu mój, bo jest dobry, plaster miodu słodki jest dla podniebienia.
24:14 - Otóż pamiętaj: Tak też jest z mądrością dla ciebie. Jeśli ją znajdziesz, masz zapewnioną przyszłość i nie będą próżne twoje nadzieje.
24:15 - Nie czyhaj podstępnie na dom sprawiedliwego, nie rozrzucaj mu jego posłania.
24:16 - Siedem razy upadnie sprawiedliwy, ale się podniesie, bezbożni zaś giną w nieszczęściach.
24:17 - Nie ciesz się z upadku przeciwnika, niech nie raduje się twe serce, kiedy on się potknie,
24:18 - żeby ci nie wziął tego za złe Pan Wszystkowidzący i nie odwrócił swego zagniewania od niego.
24:19 - Nie unoś się złością na złoczyńców, nie rozpalaj się gniewem przeciwko bezbożnym.
24:20 - Bo dla bezbożnych nie ma żadnej przyszłości, wygaśnie światłość przewrotnych.
24:21 - Bój się, mój synu, Pana i króla, nie wynoś się ani nad jednego, ani nad drugiego,
24:22 - bo niespodziewanie zło przyjdzie z ich strony, od obydwu nieprzewidziane nieszczęście.
24:23 - Od mędrców pochodzą także te oto przysłowia: W sądzie niedobrze jest mieć wzgląd na osobę.
24:24 - Kto mówi do winnego, że jest niewinny, tego przeklinają narody i znieważają ludy.
24:25 - Dobrze się wiedzie tym, co słusznie wyrokują, błogosławieństwo i szczęście będzie ich udziałem.
24:26 - Pocałunek na ustach drugiego składa, kto odpowiedzi słusznej udziela.
24:27 - Wykonuj wszystko na zewnątrz jak trzeba, uprawiaj bardzo starannie swe pole, a z czasem i dom wystawisz.
24:28 - Nie bądź świadkiem fałszywym przeciw swoim bliźnim, nie oszukuj swoimi słowami.
24:29 - Nie mów: Jak on postąpił ze mną, tak samo ja z nim postąpię, każdemu tym odpłacę, na co zasłużył swymi uczynkami.
24:30 - Przechodziłem koło pola próżniaka i koło winnicy męża niemądrego.
24:31 - Wszystko dokoła zarośnięte pokrzywą, na polach wszędzie samo zielsko, zburzone całkowicie kamienne ogrodzenie.
24:32 - Patrzyłem na wszystko i zastanawiałem się, a rozważywszy rzecz całą wyciągnąłem naukę:
24:33 - Pośpij sobie jeszcze trochę, podrzem, poprzeciągaj się, odpoczywaj,
24:34 - a przyjdzie do ciebie nędza jak włóczęga i w biedzie się znajdziesz jak najgorszy żebrak.