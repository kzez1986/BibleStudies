33:1 - Zło nie dotknie tego, kto boi się Pana, a od nieszczęść, które nań spadną, będziesz wybawiony.
33:2 - Nie jest mądry ten, kto nienawidzi Prawa, lecz kto tylko udaje, że je zachowuje, jest niczym okręt na wzburzonym morzu.
33:3 - Mądry w Prawie Bożym całą ufność pokłada i wierzy w nie tak, jak w wyrocznię prorocką.
33:4 - Przygotuj dobrze swe przemówienie, a będą cię słuchać, zanim zaś odpowiesz, zbierz potrzebne wieści.
33:5 - Umysł głupiego - to jak koło u wozu, a jego myśli - jak obracający się walec.
33:6 - Drwiący z ciebie przyjaciel jest jak dziki rumak, rzuca się i drży cały, gdy chce się go osiodłać.
33:7 - Dlaczego jeden dzień jest większy od drugiego, skoro przez cały rok to samo świeci słońce?
33:8 - To Pan zróżnicował je w swoim myśleniu, to dzięki Niemu są pory roku i święta.
33:9 - Jedne z nich wywyższył i wyraźnie uświęcił, a inne uczynił tylko zwykłymi dniami.
33:10 - Wszyscy ludzie powstali kiedyś z mułu ziemi, z ziemi również został utworzony Adam.
33:11 - Pan ich porozróżniał w swojej wielkiej mądrości i różne wyznaczył im drogi.
33:12 - Jednych pobłogosławił i wywyższył, uświęcił i blisko siebie umieścił, innych zaś przeklął i poniżył, i usunął z ich miejsca pobytu.
33:13 - Jak glina w rękach garncarza, który ją urabia dowolnie, tak człowiek w rękach swego Stwórcy, Boga, który odda każdemu według jego uczynków.
33:14 - Jak naprzeciw zła znajduje się dobro, a tuż obok śmierci życie, tak obok człowieka prawego - bezbożnik.
33:15 - Przypatrz się tedy dziełom Boga Najwyższego, jak pojawiają się parami jedno obok drugiego.
33:16 - A ja, najpóźniej przybyły, dokładałem starań, by zebrać resztki już po winobraniu.
33:17 - Lecz dzięki błogosławieństwu Pana jestem pierwszy i napełniłem tłocznię wybornymi gronami.
33:18 - Ale zauważcie, że się trudziłem nie dla siebie samego, lecz dla wszystkich, którzy szczerze szukają mądrości.
33:19 - Posłuchajcie mnie tedy, przełożeni ludu, nadstawcie uszu, pierwsi zgromadzenia.
33:20 - Póki żyjesz, nie poddawaj się władzy syna, żony, brata ani przyjaciela, nie oddawaj też nikomu swojego majątku, żebyś nie żałował i nie musiał żądać wkrótce jego zwrotu.
33:21 - Dopóki żyjesz, dopóki oddychasz, nie pozwól, żeby ktokolwiek miał nad tobą władzę.
33:22 - Lepiej bowiem, żeby twoje dzieci ciebie o coś prosiły, niż żebyś ty miał w ich stronę kierować spojrzenia.
33:23 - Nad wszystkim, co czynisz, staraj się panować i pamiętaj, by twe dobre imię było zawsze bez skazy.
33:24 - A gdy się już wypełnią dni twojego życia, w godzinę śmierci podziel całe mienie.
33:25 - Czym dla osła obrok, kij albo ciężary, tym dla niewolnika chleb, kara i praca.
33:26 - Twój niewolnik niech zawsze ma pracy pod dostatkiem, bo i ty wtedy będziesz żył spokojnie, a gdy będzie miał wolne ręce, zażąda wolności.
33:27 - Jarzmo i rzemień czynią kark uległym, na złego sługę - dochodzenie i kara.
33:28 - Zatrudniaj go ciągle, by się nie rozleniwił, bo lenistwo prowadzi do złych obyczajów.
33:29 - Posyłaj go do pracy odpowiedniej dla niego, a jeśli nie posłucha, zakuj go w żelaza.
33:30 - Od nikogo nigdy nie żądaj zbyt wiele i zawsze staraj się być sprawiedliwy.
33:31 - Jeśli masz jednego sługę, obchodź się z nim jak z samym sobą, bo za cenę krwi własnej go nabyłeś.
33:32 - Jeśli masz tylko jednego sługę, obchodź się z nim jak z bratem, bo potrzebujesz go przecież jak siebie samego.
33:33 - Bo gdy będziesz dla niego niedobry, a on zbiegnie, którą drogą pójdziesz, żeby go odnaleźć?