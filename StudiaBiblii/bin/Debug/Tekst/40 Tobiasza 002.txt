2:1 - Za rządów Asarhaddona wróciłem do domu i zamieszkałem znów razem z moją żoną Anną i synem Tobiaszem. Wówczas to w dniu Pięćdziesiątnicy, to jest w dniu naszego święta Siedmiu Tygodni, przygotowano wspaniałą ucztę.
2:2 - Kiedy usiadłem do stołu i zobaczyłem mnóstwo najrozmaitszych potraw, powiedziałem do mojego syna Tobiasza: Idź, moje dziecko, między naszych braci uprowadzonych do Niniwy i jeśli znajdziesz wśród nich jakiegoś biedaka, który pozostał wierny Panu, sprowadź go tu, żeby ucztował razem ze mną. A ja będę tu na ciebie [synu mój] czekał.
2:3 - Tobiasz poszedł szukać ubogiego spośród naszych braci. Wróciwszy powiedział: Ojcze! Pytam go: O co chodzi, dziecko? A on mówi: Ojcze! Oto jeden z naszych braci został zamordowany, leży na rynku. Niedawno go uduszono.
2:4 - Wybiegłem więc natychmiast, zanim cokolwiek zjadłem, zabrałem ciało zamordowanego i ukryłem je w jednym z moich pomieszczeń, czekając do zachodu słońca.
2:5 - Potem wróciłem, umyłem się i pogrążony w smutku, spożywałem mój posiłek.
2:6 - I przypomniałem sobie wtedy słowa proroka Amosa, zwrócone do mieszkańców Betel: Wasze radości świąteczne zamienią się w smutek, a pieśni weselne - w żałobne łkania. I zacząłem płakać.
2:7 - Po zachodzie słońca wyszedłem, żeby wykopać grób i pochować zabitego.
2:8 - A moi sąsiedzi szeptali złośliwie: Że też się nie boi, choć za to właśnie był już kiedyś skazany! Musiał już przecież z tego powodu uchodzić, a teraz znów grzebie zmarłych.
2:9 - Kiedy go pochowałem i wróciłem nocą do domu, położyłem się spać na zewnątrz, pod murem, ponieważ było gorąco. Całą twarz miałem odkrytą.
2:10 - Wcale nie pomyślałem o tym, że w murze gnieździ się wiele ptaków. Otóż w pewnej chwili gorące odchody tych ptaków spadły mi na oczy, które natychmiast pokryły się bielmem. Chodziłem do lekarzy, ale nie mogli mi pomóc. Od tej pory przez dwa lata opiekował się mną Achikar, zanim wyprowadził się do prowincji Elimaidy.
2:11 - W tym czasie moja żona Anna zajmowała się w domu tkactwem, jak to zwykły czynić kobiety.
2:12 - Wykonane prace oddawała tym, którzy je zamawiali. Raz zdarzyło się tak, że nie tylko zapłacono jej za wykonaną pracę, lecz podarowano nadto młodego koziołka.
2:13 - Kiedy przyszła do domu, koziołek zaczął beczeć. Zapytałem ją: Skąd masz tego koziołka? Czy nie został on przypadkiem skradziony? Jeśli tak, to natychmiast należy go zwrócić właścicielom. Nie wolno bowiem jeść tego, co zostało skradzione.
2:14 - A ona rzekła na to: Dodano mi go do mojej zapłaty. Ale ja nie uwierzyłem w to i domagałem się, żeby oddała go właścicielom. A wszystko to napawało mnie wstydem. Ona zaś mnie zapytała: A gdzież jest zapłata za twoje miłosierdzie i dobroć? Dobrze ci wiadomo, co przez nie osiągnąłeś.