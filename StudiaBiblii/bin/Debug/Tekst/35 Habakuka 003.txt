3:1 - Modlitwa proroka Habakuka wyśpiewana na melodię lamentacji.
3:2 - Panie, słyszę wszystko, co Ty mówisz, widzę to, co już wcześniej uczyniłeś. Niech za dni naszych to wszystko odżyje, okaż to wszystko nam, już w naszych czasach!
3:3 - Bóg przychodzi z Temanu, Najświętszy zbliża się od wzniesień Paranu. Jego majestat sięga samych niebios, a chwała Jego wypełnia ziemię. (Sela)
3:4 - Świeci On blaskiem samego słońca, otacza Go ze stron wszystkich świetlany wieniec, w promieniach światła kryje się moc Jego.
3:5 - Groźna zaraza posuwa się przed Nim, gorączka krok w krok idzie za Nim.
3:6 - Gdy On nadchodzi, trzęsie się cała ziemia, gdy On spogląda, drżą wszystkie narody. Rozpadają się również góry stojące od wieków, chwieją się prastare wzniesienia. (Tędy wiodą jego szlaki od dawna).
3:7 - Widzę wielkie nieszczęścia w namiotach Kuszanu, chwieją się również namioty Madianu.
3:8 - Panie, czyś zapłonął gniewem przeciw rzekom? Czy rzeczywiście na rzeki się gniewasz? Czyś zapalczywość skierował przeciw morzu i atakujesz je swymi rumakami, i w ich stronę kierujesz zwycięskie rydwany?
3:9 - Już łuku dobyłeś z ukrycia i strzały do kołczanu włożyłeś. (Sela) Ziemię podzieliłeś całą i jej szczelinami płyną już strumienie.
3:10 - Góry z drżeniem spoglądają w Twą stronę, deszcze ulewne spadają na ziemię. Otchłań bezdenna głos swój wydaje i jakby w górę unosi swe ręce.
3:11 - Słońce i księżyc tkwią na swoim miejscu, ale pierzchają przed Twoich strzał blaskiem i przed światłem Twojej lśniącej włóczni.
3:12 - Kroczysz przez ziemię pełen zagniewania i w swej zapalczywości miażdżysz całe narody.
3:13 - Wyruszasz, aby Twój własny lud ocalić i aby przyjść z pomocą pomazańcowi Twemu. Dach zerwałeś z domu bezbożnika, odsłoniłeś jego fundamenty aż do samej skały (Sela)
3:14 - Strzałami przeszyłeś dowódcę ich wojska, co do walki stanęło, aby nas wygubić, i już się raduje w swojej wyniosłości, że w ukryciu swym może zniszczyć całkiem biednego.
3:15 - Rumakami szlaki poprzez morza wytknąłeś, poprzez głębokie i wzburzone wody.
3:16 - Zadrżałem na całym ciele, kiedym to usłyszał, łzy we mnie wezbrały i zacząłem krzyczeć. Bezwład ogarnął moje kości i nogi mi się zachwiały. Lecz w spokoju czekałem na ów dzień ucisku, który miał przyjść na naród, co nas tak ciemięży.
3:17 - Drzewo figowe kwitnąć już przestało, nie ma też wcale jagód winnych do zbioru, nic się nie rodzi na drzewie oliwnym, na polach uprawnych żadne zboże nie rośnie. W zagrodzie nie ma ani jednej owcy, żadnego bydła w oborze.
3:18 - Ja jednak mimo to raduję się w Panu i cieszę się w Bogu, Zbawicielu moim.
3:19 - Bóg i Pan jest moją mocą! To On sprawił, że biegam tak szybko jak jeleń i mogę się wspinać na każde wzniesienie. Kierownikowi chóru, na instrument strunowy.