10:1 - O Panie, czemuż tak daleko stoisz, czemu się ukrywasz za dni mego ucisku?
10:2 - Bezbożny zaś się pyszni i dręczy biedaków, a winien wpaść w sidła, które sam zastawił.
10:3 - I chełpi się pożądliwością swej duszy, dopuszcza się grabieży oraz bluźnierstw i znieważa Pana.
10:4 - Pyszniąc się mówi bezbożnik: Nie ma kary Bożej, nie ma wcale Boga. I nic więcej nie myśli.
10:5 - Cokolwiek czyni, zawsze wiedzie mu się dobrze, za wysoko i za daleko są dlań Twe wyroki, drwi sobie ze wszystkich przeciwników swoich.
10:6 - Powtarza w swym sercu: Nigdy się nie ugnę, nie zaznam niedoli po wszystkie pokolenia.
10:7 - Jego usta pełne przekleństw, kłamstw i podstępu, a językiem tylko niszczy i dręczy.
10:8 - Ukrywa się podstępnie w zagrodach i czyha, by zgładzić prawego, oczu swoich nie spuszcza z biedaków.
10:9 - Czai się w zasadzce jak lew w swojej jamie i zawsze jest gotów, by porwać biedaka, rzuca się nań i chwyta go we własne sieci.
10:10 - Pochyla się, do ziemi przygniata i w końcu całkiem obezwładnia słabszego.
10:11 - I mówi sobie w sercu: Bóg mi to zapomni, odwraca swe oblicze i nie widzi niczego.
10:12 - Powstań więc, o Panie, podnieś swą prawicę, nie zapominaj o tych, co gną się pod ciężarem.
10:13 - Czemuż to bezbożnik ma znieważać Boga i mówić sobie w sercu, że nie karzesz nikogo?
10:14 - A przecież Ty sam widzisz, patrzysz na trud i boleści. Wiesz, że ubogi Ci ufa, Tyś opiekunem sieroty.
10:15 - Połam ręce bezbożnym i grzesznym, ukarz ich zbrodnie i spraw, by ich więcej nie było.
10:16 - A Pan jest Królem na wieki i nie ma już pogan na Jego ziemi.
10:17 - O Panie, tyś zaspokoił pragnienia ubogich, umocniłeś ich serca, wszystkich wysłuchałeś.
10:18 - Sierotom i uciśnionym przyznałeś rację i żaden człowiek na ziemi nie sieje już grozy.