2:1 - Aniołowi Kościoła efeskiego napisz: To mówi Ten, który trzyma siedem gwiazd w swej prawicy i przechodzi między siedmioma złotymi świecznikami.
2:2 - Znam wszystkie twoje uczynki, wszystkie twoje udręki i twoją wytrwałość. Wiem, że nie tolerujesz bezbożnych, że poddałeś szczególnej próbie tych, którzy podawali się za apostołów, i stwierdziłeś, że nie są apostołami, lecz zwykłymi kłamcami.
2:3 - Znana mi jest twoja wytrwałość i wiem, że niezmordowanie znosiłeś wiele dla mojego imienia.
2:4 - Mam ci jednak do zarzucenia to, że nie miłujesz Mnie już tak jak dawniej.
2:5 - Pamiętając więc o tym, skąd spadłeś, odwróć się od twoich grzechów i postępuj tak jak ongiś. Jeśli zaś się nie nawrócisz, zjawię się u ciebie i usunę twój świecznik z miejsca, na którym się znajduje.
2:6 - Pochwalam cię jednak za to, że potępiasz uczynki nikolaitów, których i Ja nienawidzę.
2:7 - Kto ma uszy do słuchania, niech słucha, co mówi Duch do Kościołów: Zwycięzcy pozwolę spożywać z drzewa życia, które jest w raju Boga.
2:8 - Aniołowi Kościoła w Smyrnie napisz tak: To mówi Pierwszy i Ostatni. Ten, który był umarły, ale oto ożył.
2:9 - Znam twoje udręki i ubóstwo - wiedz jednak, że jesteś bogaty. Wiem też, jakimi obelgami obrzucają cię ci, którzy uważają się za Żydów, ale w rzeczywistości nie są Żydami, lecz społecznością szatańską.
2:10 - Nie poddawaj się przerażeniu, gdy pomyślisz o tym, co będziesz musiał wycierpieć. [Bądź przygotowany na to, że] diabeł wtrąci niektórych spośród was do więzienia, by poddać was szczególnej próbie. Ucisk będzie trwał dziesięć dni. Jeśli wytrwasz w wierności aż do śmierci, dam ci w nagrodę wieniec życia.
2:11 - Kto ma uszy do słuchania, niech słucha, co mówi Duch do Kościołów: Zwycięzcy owa druga śmierć na pewno nie wyrządzi już żadnej szkody.
2:12 - Aniołowi Kościoła w Pergamonie napisz tak: To mówi Ten, który posiada miecz ostry, obosieczny.
2:13 - Wiem, że mieszkasz tam, gdzie znajduje się tron szatana; wiem, że ty trwasz wiernie przy moim imieniu, że nie zaparłeś się mojej wiary nawet za dni Antypasa, mojego wiernego świadka, który został zabity u was, tam, gdzie znajduje się siedziba szatana.
2:14 - Mam ci jednak do wyrzucenia to, że są u ciebie wyznawcy Balaama. To właśnie Balaam mówił Balakowi, jak miał podsuwać Izraelitom okazje do grzechu przez spożywanie ofiar składanych bożkom pogańskim i przez rozpustę.
2:15 - Poza tym u ciebie również są ci, którzy słuchają nauki nikolaitów.
2:16 - Opamiętaj się więc, bo jeśli nie, to wkrótce przybędę do ciebie i sam pocznę ich zwalczać mieczem moich ust.
2:17 - Kto ma uszy do słuchania, niech słucha, co mówi Duch do Kościołów: Zwycięzcy dam mannę ukrytą oraz biały kamień z wypisanym na nim nowym imieniem. A imię to nie będzie znane nikomu prócz tego, który je otrzymuje.
2:18 - Aniołowi Kościoła w Tiatyrze napisz tak: To mówi Syn Boży, Ten, który ma oczy jak ogniste płomienie, a nogi jakby ze spiżu.
2:19 - Znane mi są twoje [szlachetne] czyny, twoja miłość, wiara, ofiarność i wytrwałość, a zwłaszcza twoje ostatnie dzieła, liczniejsze teraz niż kiedyś.
2:20 - Mam ci jednak za złe to, że tolerujesz u siebie działalność niewiasty Jezabel, podającej się za prorokinię. W rzeczywistości uwodzi ona moje sługi, skłaniając je do tego, by uprawiali rozpustę i spożywali ofiary składane idolom.
2:21 - Już wyznaczyłem jej czas na pokutę, lecz ona nie chce zejść z drogi nieprawości.
2:22 - Powalę ją więc na łoże boleści, a na tych, którzy z nią cudzołożą, sprowadzę - jeśli nie odwrócą się od jej występków - wielkie udręki.
2:23 - Na dzieci jej ześlę śmierć niespodziewaną. Wówczas poznają wszystkie Kościoły, że Ja jestem Tym, który przenika nerki i serca. I każdemu z was dam zapłatę zgodną z jego uczynkami.
2:24 - A wam, pozostałym mieszkańcom Tiatyry, wam, którzy odrzucacie tę naukę i - jak mówię - nie znacie głębin szatana, oświadczam: Nie nakładam na was żadnych nowych ciężarów.
2:25 - Trzymajcie się jednak tego, co posiadacie, aż do czasu mojego przyjścia.
2:26 - Zwycięzcy zaś i temu, który będzie czynił do końca to, co nakazuję, dam władzę nad narodami,
2:27 - by rządził nimi rózgą żelazną i mógł ich skruszyć jak gliniane naczynia.
2:28 - Taką władzę również Ja otrzymałem od Ojca mojego. I dam mu także gwiazdę poranną.
2:29 - Kto ma uszy do słuchania, niech słucha, co mówi Duch do Kościołów.