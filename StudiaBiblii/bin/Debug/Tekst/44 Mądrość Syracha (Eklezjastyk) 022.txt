22:1 - Leniuch podobny jest do brudnego kamienia, każdy, kto go widzi, mija go z pogardą.
22:2 - Leniuch podobny jest do sterty gnoju: każdy, kto jej dotknie, otrząsa swą rękę.
22:3 - To wstyd dla ojca, który ma źle wychowanego syna, jeżeli ma taką córkę, to na własną hańbę.
22:4 - Młoda i rozsądna kobieta to skarb dla jej męża, zaś córka niegodna przysparza zgryzot swemu ojcu.
22:5 - Niegodna córka zniesławia swego ojca i matkę, będzie się jej wypierać i ojciec i matka.
22:6 - Jak muzykowanie podczas dni żałoby, tak napominanie w czasie niewłaściwym, a chłosta i pouczenie zawsze są wskazane.
22:7 - ---
22:8 - ---
22:9 - Nauczać głupca to skorupy sklejać lub wyrwać nagle człowieka ze snu głębokiego.
22:10 - Nauczać głupca to mówić do śpiącego; zapyta was na końcu: A o co chodzi?
22:11 - Należy ubolewać nad zmarłym, bo oto stracił światło, płakać wypada nad głupcem, bo przecież stracił rozum. Zmarłego opłakuj z umiarem, bo znalazł odpocznienie, natomiast dla głupca życie jest od śmierci smutniejsze.
22:12 - Żałoba po zmarłym trwa zwykle dni siedem, nad głupim i bezbożnym bolej całe życie.
22:13 - Nie wygłaszaj długich przemówień do człowieka głupiego i nie usiłuj spotykać się z człowiekiem niemądrym. Trzymaj się od niego z dala, żebyś nie miał kłopotów i żebyś z nim przestając sam siebie nie splamił. Kiedy się go pozbędziesz, zaraz będziesz miał spokój i nie będzie cię zanudzał swoją gadaniną.
22:14 - Czy jest gdzieś w ogóle coś cięższego niż ołów? Jeśli jest, to zapewne nazywa się głupiec.
22:15 - Piasek, sól, a nawet jakiś kawał żelaza łatwiejsze są do zniesienia od jednego głupca.
22:16 - Jak jedna belka drewniana w budynku nie rozpadnie się podczas wstrząsów ziemi, tak serce umocnione długim rozmyślaniem nie zawiedzie, gdy zacznie mu z czasem coś zagrażać.
22:17 - Serce wspierające się na rozsądnym myśleniu jest jak piękna ozdoba na wygładzonym murze.
22:18 - Drobne kamyczki na szczycie muru nie oprą się potężnej wichurze; podobnie serce głupiego, które pełne lęków, nie potrafi uwolnić się od strachu.
22:19 - Gdy uderzysz kogoś w oko, zaleje się łzami, gdy ugodzisz czyjeś serce, poruszysz jego uczucie.
22:20 - Kto rzuca kamieniem w stado ptaków, sprawia, że odlatują, kto potępia przyjaciela, kładzie kres przyjaźni.
22:21 - Choćbyś nawet miecza dobył na swego przyjaciela, nie rozpaczaj, możesz swój miecz cofnąć.
22:22 - Choćbyś nawet otworzył usta przeciw przyjaciołom, nie trać nadziei, gdyż pojednanie jest ciągle możliwe, chyba żeś rzucał obelgi, okazywał wzgardę, zdradzał tajemnice i podstępnie uderzał - wtedy twój przyjaciel na pewno odejdzie.
22:23 - Niech bliźni ci zaufa, kiedy będzie w potrzebie, byś mógł cieszyć się jego bogactwem, gdy znów mu będzie dobrze. W dniach próby okaż mu swoją życzliwość, byś cząstkę swego dziedzictwa otrzymał, gdy przyjdzie nareszcie czas dziedziczenia.
22:24 - Jak przed płomieniami widać zwykle parę i dym, tak przed rozlewem krwi są przeważnie spory.
22:25 - Nie będę się wstydził bronić przyjaciela i nigdy nie będę się przed nim ukrywał.
22:26 - A jeśli z jego strony spotka mnie coś złego, unikać go zaczną wszyscy, gdy się o tym dowiedzą.
22:27 - Któż postawi straże przy moich ustach i zakryje me usta pieczęcią mądrości, abym nie zgotował sobie przez nie zagłady i aby mój język nie przyniósł mi zguby?