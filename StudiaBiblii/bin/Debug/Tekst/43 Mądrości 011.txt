11:1 - Sprzyjała ich poczynaniom szczęśliwie ręka proroka świętego;
11:2 - przemierzyli pustynię niezamieszkaną i zbudowali namioty w miejscach niedostępnych.
11:3 - Czoło stawili wrogom, odparli nieprzyjaciół.
11:4 - Odczuwając pragnienie, Ciebie na pomoc wezwali, i była im dana woda z wysokiej skały, i z twardego kamienia ugasili pragnienie.
11:5 - I z tego, wskutek czego nieprzyjaciele ich cierpieli,(6) oni w utrapieniu brali pokrzepienie.
11:6 - (7)Zamiast źródła nigdy nie wysychającego potoku krwi z błotem,
11:7 - (8)jako kary za dzieciobójczy wyrok, im dałeś niespodziewanie obfitą wodę,
11:8 - (9)pokazując przez owo pragnienie, jak ukarałeś [ich] nieprzyjaciół.
11:9 - (10)Kiedy bowiem byli doświadczani, odbierając w miłosierdziu pouczenie, zrozumieli, jak cierpieli bezbożni, [gdy] w zagniewaniu karani [byli].
11:10 - (11)Albowiem tych, jako ojciec upominając, doświadczałeś, a tamtych, jak władca srogi sądząc, potępiłeś.
11:11 - (12)Obecni, tak jak nieobecni, podobnie byli męczeni.
11:12 - (13)Ogarnął ich bowiem podwójny smutek i wzdychanie na pamięć o rzeczach minionych.
11:13 - (14)Kiedy słyszeli, że wskutek ich ukarania tamci dobra doznają, wspomnieli na Pana.
11:14 - (15)Tego zaś, którego ongiś odtrącili, wyśmiewając jako wzgardzonego, przy końcu rzeczy podziwiali, trawieni nie takim jak sprawiedliwi pragnieniem.
11:15 - (16)Za niemądre wymysły ich niesprawiedliwości, w których błądząc czcili nieme płazy i pospolite, budzące odrazę stwory, mnóstwo nierozumnych zwierząt zesłałeś im na ukaranie,
11:16 - (17)ażeby poznali, że przez co się grzechy popełnia, przez to też jest się karanym.
11:17 - (18)Nie była bowiem bezsilna Twa wszechmocna ręka, co z bezkształtnej materii cały świat stworzyła, aby zesłać na nich mnóstwo niedźwiedzi albo lwy drapieżne
11:18 - (19)lub jakieś nowo stworzone, nieznane, pełne złości bestie, czy to ognistym tchem zionące, czy to duszącego dymu zapach wydające, czy też buchające z oczu iskrami strasznymi.
11:19 - (20)One to nie tylko jednym draśnięciem mogłyby ich zatracić, ale mogłyby ich zabić swym straszliwym wejrzeniem.
11:20 - (21)Lecz nawet i bez nich mogli paść od jednego tchnienia, od sprawiedliwości cierpiąc udręczenie, rozproszeni przez ducha mocy Twojej: lecz Ty według miary i liczby, i wagi wszystko urządziłeś.
11:21 - (22)Albowiem zawsze możesz uczynić wszystko, a mocy ramienia Twego któż się oprze?
11:22 - (23)Bo cały świat wobec Ciebie - bo jak pyłek na szali wagi, albo jak kropla porannej rosy spadającej na ziemię.
11:23 - (24)Ty jednak litujesz się nad wszystkim, ponieważ wszystko możesz, przebaczasz grzechy ludziom, byle [tylko] pokutowali.
11:24 - (25)Miłujesz wszystko, co istnieje, a z tego co uczyniłeś, niczego nie masz w nienawiści, bo gdybyś nienawidził, czyżbyś coś uczynił?
11:25 - (26)I czyż mogłoby coś trwać w istnieniu, gdybyś Ty [tego] nie chciał? Albo czy mogłoby być zachowane, gdyby nie było powołane przez Ciebie?
11:26 - (27)Wszystkiemu przebaczasz, bo wszystko jest Twoje, władny miłośniku życia.