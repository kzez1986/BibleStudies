47:1 - Potem zaprowadził mnie ku wejściu do Świątyni. I oto zobaczyłem, że spod progu Świątyni w kierunku wschodu - fronton Świątyni był zwrócony ku wschodowi - wypływała woda. Woda płynęła spod prawej strony Świątyni na południe od ołtarza.
47:2 - Wyprowadził mnie przez Bramę Północną na zewnątrz i poprowadził mnie do bramy zewnętrznej, zwróconej ku wschodowi. Woda wypływała z prawej strony.
47:3 - Mąż ów, idąc w kierunku wschodnim, trzciną trzymaną w ręku odmierzył tysiąc łokci i kazał mi przejść przez wodę, która sięgała mi do kostek.
47:4 - Odmierzył jeszcze tysiąc łokci i znów kazał mi przejść przez wodę, która sięgała tym razem aż do kolan. Potem znów odmierzył tysiąc łokci, znów kazał mi przejść przez wodę, która sięgała już moich bioder.
47:5 - Gdy odmierzył jeszcze tysiąc łokci, znalazłem się przed strumieniem tak głębokim, że nie mogłem już przejść na drugą stronę. Wody było tyle, że czuło się prawdziwą głębię i rzekę wielką nie do przebycia.
47:6 - Powiedział mi wtedy: Synu człowieczy, widziałeś to wszystko? I przeprowadził mnie z powrotem wzdłuż rzeki.
47:7 - Wracając zauważyłem po obydwu stronach rzeki mnóstwo drzew.
47:8 - Powiedział mi wtedy: Rzeka ta płynie na wschód, schodzi ku stepom i kieruje się w stronę morza sprawiając, że woda morska nadaje się do użycia.
47:9 - Którędykolwiek przepływa ta rzeka, wszystkie znajdujące się tam istoty ożywiają się na nowo. Będzie bardzo dużo ryb, bo gdziekolwiek dopłyną wody tej rzeki, wszystko się ożywi.
47:10 - Nad rzekę przybędą rybacy i rozciągną swoje sieci od Engaddi i aż do En-Eglaim. Będzie tam dużo ryb takich jak ryby z Wielkiego Morza.
47:11 - Lecz przybrzeżne rozlewiska tej rzeki i bagna nie zostaną osuszone i nadal będzie tam pełno soli.
47:12 - Nad rzeką, po obydwu jej stronach, będą rosły najrozmaitsze rodzaje drzew owocowych, których liście nigdy nie więdną, a owoców nigdy na nich nie zbraknie. Co miesiąc będą owocować, a to dlatego, że będą rosły nad wodą płynącą z przybytku. Owoce tych drzew będą służyły za pokarm, a liście za lekarstwo.
47:13 - Pan Bóg powiedział tak: Oto granice kraju, który podzielicie pomiędzy dwanaście pokoleń izraelskich, dając Józefowi dwie części.
47:14 - Wszyscy będziecie mieli po równej części, bo takie przyrzeczenie dałem ojcom waszym. Cały ten kraj jest wam przekazany w dziedzictwo.
47:15 - A oto granice kraju: Na północy od Wielkiego Morza drogą do Chetlon aż do Bramy Chamat - czyli Sedada,
47:16 - Berota, Sibraim, leżącego pomiędzy granicami Damaszku a granicami Chamat, potem do Chasor-Enon na granicy Chauranu.
47:17 - Granica prowadzi więc od morza aż do Chasor-Enon. Okolice Damaszku od strony północnej i obszar Chamat pozostają na północy.
47:18 - Od strony wschodniej granica biegnie między Chauranem a Damaszkiem, między Gileadem a krainą izraelską, potem wzdłuż Jordanu aż do Morza Wschodniego i w stronę Tamar. Tak przebiega granica wschodnia.
47:19 - A oto granica południowa w stronę Negebu: od Tamar aż do wód Meriba, od Kadesz rzeką w kierunku Wielkiego Morza. Tak biegnie granica od strony południowej.
47:20 - Na zachodzie granicę stanowi Wielkie Morze aż do Bramy Chamat. Taka jest granica zachodnia.
47:21 - Podzielicie ten kraj między siebie, pomiędzy wszystkie pokolenia Izraela.
47:22 - Podzielicie go jako dziedzictwo przeznaczone dla was i dla cudzoziemców, którzy będą żyli wśród was, wydając na świat dzieci, uważane z czasem za synów Izraela. Oni też razem z wami będą ciągnęli losy o swoją cząstkę [dziedziczną] pośród pokoleń izraelskich.
47:23 - Cudzoziemcom będziecie dawali cząstkę z działu tego pokolenia, na którego ziemi żyć będą. Taka jest wyrocznia Pana Boga.