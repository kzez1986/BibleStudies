5:1 - Kiedy okoliczne narody dowiedziały się, że Żydzi zbudowali na nowo ołtarz i poświęcili świątynię i że wszystko odbywa się znów jak dawniej, ogarnął je wielki gniew.
5:2 - Postanowili wygubić tych wszystkich z rodu Jakuba, którzy żyją między nimi. I wkrótce zaczęli sprowadzać na cały lud śmierć i zagładę.
5:3 - Tymczasem Juda prowadził walki z potomkami Ezawa, którzy zamieszkiwali część Idumei, zwaną Akrabattana, i zamknęli drogę wiodącą do Izraela przez ich ziemie. Zadał im Juda bardzo dotkliwą klęskę, pozwolił im odczuć swoją władzę i zagarnął całe ich mienie.
5:4 - Potem przypomniał sobie o niecnych czynach Bajanitów, którzy urządzali na Żydów zasadzki przy drogach, zastawiając na ludzi jakby sidła i kładąc im przeszkody pod nogi.
5:5 - Zmusił ich teraz do zamknięcia się w ich wieżach i zaczął ich oblegać, a potem rzucił na nich klątwę. W końcu podpalił wieże razem z ludźmi, którzy znajdowali się wewnątrz.
5:6 - Następnie wyruszył na Ammonitów, którzy mu się jednak przeciwstawili, wystawiając silne i liczne wojsko, pod wodzą niejakiego Tymoteusza.
5:7 - Stoczył z nimi Juda wiele bitew i ostatecznie zadał im dotkliwą klęskę.
5:8 - Zdobył także miasto Jazer i podlegające mu osiedla. Potem powrócił do Judei.
5:9 - Po jakimś czasie wszystkie ludy Gileadu wystąpiły przeciwko Izraelitom, którzy zamieszkiwali ich ziemię, i postanowiły ich zgładzić. Lecz Izraelici schronili się w twierdzy Datema.
5:10 - Napisali też do Judy i jego braci list, w którym donosili: Ludy, wśród których mieszkamy, powstały przeciwko nam i gotują nam zagładę.
5:11 - Są gotowe w każdej chwili ruszyć do walki i zdobyć twierdzę, w której znaleźliśmy schronienie. Ich wojskiem dowodzi Tymoteusz.
5:12 - Pośpiesz się więc i uwolnij nas od nich, bo wielu już z nas poległo.
5:13 - Wymordowano także naszych braci żyjących w Tubi. Uprowadzono ich kobiety i dzieci i zagrabiono całe ich mienie. Zgładzono tam około tysiąca mężów.
5:14 - Juda i jego bracia nie skończyli jeszcze czytać tego listu, gdy oto z Galilei nadeszli wysłannicy, którzy rozdzierając swe szaty, przekazali im następującą wiadomość:
5:15 - Ludzie z Ptolemaidy, Tyru, Sydonu oraz całej górnej Galilei, zamieszkanej przez obce narody, zmówili się przeciw nam i gotują nam zagładę.
5:16 - Gdy Juda i cały lud dowiedzieli się o tym, zwołano wielkie zgromadzenie i zastanawiano się, co należałoby uczynić dla braci, którzy znaleźli się w ucisku z powodu napaści ze strony wrogów.
5:17 - Wtedy powiedział Juda do swego brata Szymona: Dobierz sobie odpowiednich ludzi, udaj się do Galilei i uwolnij twoich braci. Ja zaś i mój brat Jonatan pójdziemy do Gileadu.
5:18 - Władzę nad ludem przekazał Józefowi, synowi Zachariasza, Azariasz zaś z resztą wojska miał czuwać nad bezpieczeństwem Judei.
5:19 - Wydał im [Juda] taki rozkaz: Czuwajcie nad ludem, ale nie wdawajcie się w żadne walki z obcymi narodami, dopóki my nie wrócimy.
5:20 - Przydzielono Szymonowi trzy tysiące wojowników, z którymi miał on udać się do Galilei, Juda zaś z ośmioma tysiącami zamierzał wyruszyć do Gileadu.
5:21 - Szymon udał się tedy do Galilei, gdzie stoczył wiele bitew z obcymi ludami, zadając im na oczach wszystkich dotkliwe straty.
5:22 - Potem ścigał ich aż do bram Ptolemaidy. Poległo wtedy spośród obcych ludów około trzech tysięcy wojowników, a Szymon wziął bardzo obfite łupy.
5:23 - Wszystkich zaś Żydów z Galilei i z Arbattach, razem z ich dziećmi i całym mieniem, wśród wielkiej radości sprowadził z powrotem do Judei.
5:24 - Juda Machabeusz i jego brat Jonatan przeprawili się przez Jordan i wędrowali przez pustynię.
5:25 - Po trzech dniach spotkali tam Nabatejczyków, którzy odnieśli się do nich bardzo życzliwie i opowiedzieli im o wszystkim, co przydarzyło się ich braciom w Gileadzie:
5:26 - o tym, że wielu z nich schroniło się w twierdzach w wielkich i obwarowanych miastach, a mianowicie Bosorra, Bosor, Alema, Kasfo, Maked i Karnaim,
5:27 - że w pozostałych miastach Gileadu zamknęło się również wielu z nich, że jutro obce ludy chcą otoczyć te miasta twierdze, zdobyć je i wszystkich [którzy się w nich schronili] zgładzić jednego dnia.
5:28 - [Usłyszawszy to] Juda natychmiast zmienił kierunek swego marszu i razem z całym wojskiem udał się przez pustynię do Bosorra, zdobył miasto, wyciął mieczem znajdujących się w nim mężczyzn, złupił je i spalił.
5:29 - Jeszcze tej samej nocy wyruszyli w dalszą drogę i dotarli do twierdzy [Datema].
5:30 - Kiedy o świtaniu się rozejrzeli, zobaczyli przed sobą ogromnie liczne wojska. Część spośród wojowników ustawiła już drabiny szturmowe i podciągnęła machiny oblężnicze, przygotowując się do zaatakowania twierdzy, aby zdobywszy ją pomordować znajdujących się w niej Żydów.
5:31 - Juda spostrzegł też, że walka już rozgorzała, bo z miasta dochodził zgiełk, głosy trąb i przeraźliwe krzyki, unosząc się aż do nieba.
5:32 - Wtedy zawołał do swoich ludzi: Macie dziś walczyć w obronie naszych braci!
5:33 - I uderzył na wroga trzema oddziałami od tyłu. Jego wojownicy dęli przy tym w trąby i modlili się głośno.
5:34 - Kiedy tylko wojownicy Tymoteusza zobaczyli, że naciera na nich Machabeusz, rzucili się do ucieczki. I ponieśli druzgoczącą klęskę. Padło ich tego dnia około ośmiu tysięcy.
5:35 - Potem ruszył Juda w kierunku Alema. Zaatakował miasto i zdobył je, wymordował wszystkich mieszkających w mieście mężczyzn, a całe miasto kazał złupić i spalić.
5:36 - Poszedł następnie dalej, zdobywając po drodze Kasfo, Maked, Bosor oraz inne miasta Gileadu.
5:37 - Po tym wszystkim Tymoteusz zebrał jeszcze raz wszystkie swoje siły i rozbił obóz pod Rafon, z drugiej strony potoku.
5:38 - Wysłał tedy Juda swoich ludzi na zwiad, aby przyjrzeli się dokładnie obozowi. Wróciwszy powiedzieli: Wszystkie otaczające nas ludy przyłączyły się do niego. Jest to bardzo potężne wojsko.
5:39 - Są z nimi także najemne oddziały arabskie. Wszyscy rozbili obóz po drugiej stronie potoku i są gotowi w każdej chwili stanąć z tobą do walki. Wyruszył tedy Juda naprzeciw nim.
5:40 - Kiedy zbliżył się razem ze swoim wojskiem do samego potoku, Tymoteusz powiedział do swoich dowódców: Jeżeli przeprawi się przez potok na naszą stronę, wtedy już nie będziemy w stanie go powstrzymać i na pewno odniesie nad nami zwycięstwo.
5:41 - Jeżeli jednak będzie się wahał i rozbije namioty po tamtej stronie potoku, to my uderzymy pierwsi i pokonamy go.
5:42 - A Juda, kiedy już znalazł się nad samym potokiem, kazał zejść swoim pisarzom nad sam brzeg i pilnować, żeby nikt nie został, lecz żeby wszyscy ruszyli do walki.
5:43 - Sam jako pierwszy przeprawił się na drugą stronę potoku wychodząc naprzeciw wrogom, a wszyscy jego wojownicy poszli za nim. I pobili na głowę wojska obcych ludów, tak że ich wojownicy rzucali broń i uciekali do świątyni w Karnain.
5:44 - Żydzi zdobyli miasto, a świątynię spalili razem z wszystkimi, którzy znajdowali się wewnątrz. I w ten sposób Karnain zostało poniżone, a Judzie nikt nie mógł się już przeciwstawić.
5:45 - Potem zebrał Juda wszystkich Izraelitów żyjących w Gileadzie, młodych i starych, razem z ich kobietami, dziećmi oraz całym mieniem, i z tą ogromną rzeszą postanowił wyruszyć do Judei.
5:46 - Dotarli do Efron, wielkiego i potężnie umocnionego miasta, które leżało akurat na ich drodze, tak że nie można go było obejść ani z lewej, ani z prawej strony, lecz koniecznie trzeba było przejść przez nie.
5:47 - Ale mieszkańcy miasta zamknęli bramy i narzucali na nie mnóstwo kamieni.
5:48 - Posłał tedy Juda do nich swoich ludzi z następującą prośbą: Pozwólcie nam przejść tylko przez wasz kraj, żebyśmy mogli dotrzeć spokojnie na nasze ziemie. Nikt nie uczyni wam nic złego. Chcemy tylko przejść. Ale nie chciano im otworzyć bram.
5:49 - Wydał tedy Juda swoim wojownikom rozkaz, żeby każdy ruszał do natarcia z miejsca, na którym się znajdował.
5:50 - Stanęli zatem wojownicy do walki, a Juda kazał atakować miasto przez cały dzień i całą noc, tak długo, aż się poddało.
5:51 - Po wejściu do miasta wymordowano mieczem wszystkich jego mężczyzn i zburzono je, złupiwszy je przedtem. Wszyscy przeszli przez miasto między ciałami pomordowanych.
5:52 - Następnie przeprawili się przez Jordan i wyszli na wielką równinę koło Bet-Szean.
5:53 - Juda przez całą drogę ponaglał tych, którzy nie mogli nadążyć za pochodem i dodawał ludziom odwagi, dopóki nie dotarli do ziemi judzkiej.
5:54 - Z okrzykami szczęścia i radości weszli na górę Syjon, prowadząc zwierzęta ofiarne i złożyli na niej ofiarę całopalenia. W czasie tej długiej drogi bowiem nikt z nich nie zginął i wszyscy w dobrym zdrowiu wrócili do swej ziemi.
5:55 - Kiedy Juda i Jonatan byli w Gileadzie, a ich brat Szymon znajdował się pod Ptolemaidą w Galilei,
5:56 - o ich bohaterskich czynach dokonanych na wojnie dowiedzieli się dowódcy oddziałów wojskowych: Józef, syn Zachariasza, oraz Azariasz.
5:57 - I powiedzieli sobie: My też chcemy wsławić nasze imię, walcząc z otaczającymi nas obcymi narodami.
5:58 - I wydali swoim wojownikom rozkaz, żeby ciągnęli na Jamnię.
5:59 - Lecz Gorgiasz i jego wojownicy wyszli naprzeciw nim z miasta i stanęli do walki.
5:60 - Poległo tego dnia prawie dwa tysiące Izraelitów.
5:61 - Ponieśli tę wielką klęskę dlatego, że nie posłuchali Judy i jego braci i zaczęło im się wydawać, że oni też będą mogli dokonać wielkich czynów.
5:62 - A przecież nie należeli do tych, którym zostało powierzone dzieło ocalenia Izraela.
5:63 - Tymczasem bohaterski Juda i jego bracia zdobyli sobie wielką sławę zarówno w całym Izraelu, jak i u tych wszystkich ludów, które cokolwiek o nich słyszały.
5:64 - Przychodzili do nich też ludzie, żeby ich przynajmniej pozdrowić.
5:65 - Juda i jego bracia wyruszyli także na wojnę przeciwko potomkom Ezawa, mieszkającym na południu. Zdobyli Hebron i miejscowości mu podległe, zburzyli jego obwarowania i podpalili jego wieże obronne.
5:66 - Potem skierowali swe kroki w stronę kraju Filistynów. Kiedy wojsko przechodziło przez Marissę, wywiązała się walka,
5:67 - podczas której zginęło kilku kapłanów. Im też udzielił ktoś złej rady, żeby wzięli udział w bitwie i tak zyskali sobie sławę bohaterów.
5:68 - Potem Juda zboczył jeszcze nieco z drogi i udał się do Azotu, położonego w ziemi filistyńskiej. Zniszczył tam ołtarze filistyńskie, popalił posągi bożków, złupił po drodze wszystkie miasta i wreszcie wrócił do Judei.