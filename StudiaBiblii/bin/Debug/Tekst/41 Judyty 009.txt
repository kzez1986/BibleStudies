9:1 - Tymczasem Judyta rzuciła się na ziemię, posypała sobie głowę popiołem i odsłoniła wór pokutny, który miała na sobie. Był to akurat czas składania wieczornej ofiary kadzielnej w świątyni jerozolimskiej. I tak zaczęła Judyta wołać donośnym głosem do Pana:
9:2 - Panie, Boże Symeona, ojca mego pokolenia! Dałeś mu miecz do ręki, aby wymierzył karę wrogom, odsłaniając łono dziewicy dla zbezczeszczenia, obnażając jej biodra ku pohańbieniu. A przecież wyraźnie mówiłeś, że tak dziać się nie może. Lecz oni czynili to wszystko.
9:3 - Dlatego wydałeś ich starszych w ręce morderców, a cały ich obóz we krwi skąpałeś, odpłacając im tak za ich podstęp. Zgładziłeś ich niewolników razem z ich panami, a władców starłeś razem z ich tronami.
9:4 - Żony ich wydałeś na łup wrogowi, a córki pozwoliłeś zabrać do niewoli, cały zaś ich dobytek dałeś swoim drogim synom, tym, co płoną miłością ku Tobie, brzydzą się bezczeszczeniem krwi własnej i do Ciebie o pomoc wołają. Boże mój, Boże, racz wysłuchać i mnie, wdowy.
9:5 - Tyś uczynił to wszystko, co było dawniej i jeszcze przedtem, i co potem było, obmyśliłeś także to, co się dziś dzieje i co się dopiero stanie; wszystko, jak pomyślałeś, tak się stało.
9:6 - Wszystkie Twoje postanowienia stają przed Tobą i mówią: Oto jesteśmy! Wszystkie Twoje drogi są już przygotowane, a zamiary Twoje to rzeczy, które istnieją.
9:7 - Oto Asyryjczycy, potężni siłą wojowników, zaufali rumakom i jeźdźcom, pysznią się mocą niezliczonej piechoty, licząc na swoje tarcze i włócznie, łuki i proce, nie uznając w Tobie Pana, który jest w stanie skończyć wszystkie wojny.
9:8 - Pan znaczy Twoje imię, złam ich potęgę Twoją siłą i zetrzyj ich w Twoim gniewie. Postanowili bowiem zbezcześcić Twój przybytek, zbrukać namiot, w którym mieszka Twoje święte imię, i poobcinać mieczem rogi twych ołtarzy.
9:9 - Niech Twoje oczy dojrzą ich pychę, a gniew Twój niech spadnie na ich głowy, mnie zaś, wdowie, daj siły do dzieła, którego pragnę dokonać.
9:10 - Poraź mym chytrym słowem tak sługę, jak pana, a pana tak jak sługę, i zetrzyj ich zarozumiałość ręką słabej kobiety!
9:11 - Twoja bowiem potęga - to nie liczne wojsko, do Twego panowania niepotrzebni Ci mocarze, gdyż jesteś Bogiem słabych i maluczkim spieszysz z pomocą. Dla ubogich jesteś ostoją i masz w swej pieczy wzgardzonych, i wybawiasz tych, co stracili nadzieję.
9:12 - Ty, Boże mojego ojca, ojcze całego dziedzictwa Izraela, Panie nieba i ziemi, Stwórco bezmiarów wodnych i Królu całego stworzenia, racz wysłuchać mojej modlitwy!
9:13 - Spraw, żebym słowem zadała rany i sińce tym, co są przeciwni Twojemu przymierzu i Twojej świątyni, Twojej górze Syjon i miejscu zamieszkania Twoich synów.
9:14 - Niech cały Twój lud i wszystkie Twoje pokolenia poznają i wierzą, że jesteś Bogiem, Bogiem wszelkiej potęgi i siły, i że oprócz Ciebie nikt nie jest obrońcą Izraela. Wyprawa