5:1 - Wszystkie pokolenia izraelskie przybyły do Dawida do Hebronu z takim oto oświadczeniem: Oto jesteśmy przy tobie, my wszyscy, kość z twoich kości, ciało z twojego ciała.
5:2 - Kiedyś, gdy Saul był naszym królem, ty byłeś tym, który prowadził Izraela [na różne wyprawy] i sprowadzał go do domu. Jahwe powiedział do ciebie: Ty będziesz pasterzem mojego ludu izraelskiego i władcą nad całym Izraelem.
5:3 - Przybyli tedy starsi Izraela do króla, do Hebronu, a król Dawid zawarł z nimi w Hebronie przymierze w obecności Jahwe. I tak namaścili Dawida na króla całego Izraela.
5:4 - Dawid miał trzydzieści lat, gdy został namaszczony na króla, a panował przez lat czterdzieści.
5:5 - W Hebronie rządził Judą lat siedem, a w Jerozolimie sprawował władzę królewską przez trzydzieści trzy lata nad całym Izraelem i Judą.
5:6 - Razem ze swoimi ludźmi wyruszył król do Jerozolimy przeciwko Jebusytom, zamieszkującym te okolice. Oni zaś powiedzieli Dawidowi: Odeprą cię stąd ślepcy i kulawi. Miało to znaczyć, że Dawid nigdy tam nie wejdzie.
5:7 - Tymczasem Dawid zdobył twierdzę Syjon, to jest Miasto Dawidowe.
5:8 - I powiedział: Ktokolwiek uderzy na Jebusytów i przez kanał dotrze aż do miejsca gdzie są ślepi i kulawi, [zostanie wodzem]… Owi zaś kulawi i ślepcy - to ludzie czyhający na życie Dawida. Stąd też wzięło się to powiedzenie: Ślepiec i kulawy nie wejdą do tego domu.
5:9 - Dawid zamieszkał w twierdzy i nazwał ją Miastem Dawidowym. Całe otoczenie zabudował, poczynając od Millo, a kończąc na wewnętrznym dziedzińcu twierdzy.
5:10 - I stawał się Dawid władcą coraz potężniejszym, a Jahwe, Bóg Zastępów, był z nim.
5:11 - Hiram, król Tyru, wysłał do Dawida swoich ludzi z drewnem cedrowym, a także z cieślami i kamieniarzami, żeby zbudowali pałac dla Dawida.
5:12 - I widział Dawid, że Jahwe umacniał jego królowanie nad Izraelem i wywyższał go [ponad innych] ze względu na swój lud izraelski.
5:13 - Po przybyciu z Hebronu Dawid wziął sobie z Jerozolimy jeszcze inne kobiety na nałożnice i żony. Potem urodzili się Dawidowi jeszcze synowie i córki.
5:14 - Oto imiona dzieci, które przyszły na świat w Jerozolimie: Szammua, Szobab, Natan, Salomon,
5:15 - Jibchar, Eliszua, Nefeg, Jafija,
5:16 - Eliszama, Eliada i Elifelet.
5:17 - Gdy Filistyni dowiedzieli się, że Dawid został namaszczony na króla izraelskiego, udali się wszyscy, aby go pochwycić. Na wieść o tym Dawid skrył się w twierdzy.
5:18 - Przybywszy więc na miejsce, Filistyni zatrzymali się w dolinie Refaim.
5:19 - Tymczasem Dawid radził się Jahwe, pytając: Czy mam stanąć do walki z Filistynami? Czy wydasz ich w moje ręce? I odpowiedział Jahwe Dawidowi: Idź! Na pewno wydam Filistynów w twoje ręce.
5:20 - Przybył tedy Dawid do Baal-Perasim i rozgromił ich. I powiedział: Jahwe rozniósł moich wrogów, jak rwący potok roznosi wodne zapory. Dlatego nazwano to miejsce Baal-Perasim.
5:21 - [Filistyni] pozostawili nawet posągi swoich bogów, które zabrał potem Dawid i jego ludzie.
5:22 - [Po jakimś czasie] Filistyni znów wyruszyli [przeciw Dawidowi] i zatrzymali się w dolinie Refaim.
5:23 - I znów pytał Dawid o radę Jahwe, ale Jahwe odpowiedział: Nie wychodź im naprzeciw; obejdź ich i zajdź ich od tyłu, i uderz na nich od strony gaju balsamowego.
5:24 - Kiedy ponad wierzchołkami drzew balsamowych usłyszysz odgłosy ich kroków, natychmiast ruszaj na nich. Wtedy właśnie ukaże się przed tobą Jahwe i On sam zada ciosy wojskom filistyńskim.
5:25 - I uczynił Dawid tak, jak mu nakazał Jahwe, gromiąc Filistynów od Gibeonu aż po Gezer.