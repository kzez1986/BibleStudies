10:1 - Mądry władca umacnia swój naród, w rządach mądrego jest zawsze porządek.
10:2 - Jaki jest władca ludu, tacy jego urzędnicy, jakim przełożony miasta, takimi jego mieszkańcy.
10:3 - Król nierozsądny zrujnuje całe miasto, dobrobyt ludu zależy od mądrości władców.
10:4 - W rękach Pana znajduje się cały okrąg ziemi, to On w swoim czasie wyznacza jej odpowiednich władców.
10:5 - W rękach Pana jest także powodzenie człowieka, to On osobę prawodawcy obdarza swą chwałą.
10:6 - Nie złość się na bliźniego, który nie ma racji, i nigdy nie zapuszczaj się na drogę zuchwalstwa!
10:7 - I Pan, i ludzie nie znoszą pychy, ucisk jest uważany przez wszystkich za zbrodnię.
10:8 - Władza obejmuje jeden naród po drugim, posługując się niesprawiedliwością, pieniędzmi i gwałtem.
10:9 - Czemuż tak się pysznią ziemia i proch zwykły, skoro ich ciało za życia jeszcze zginie?
10:10 - Przewlekła choroba wzbudza niepokój lekarza, a ten, kto dziś królem, jutro już jest martwy.
10:11 - Kiedy człowiek umiera, oto, co go spotyka: zgnilizna, dzikie bestie i robactwo.
10:12 - Początkiem pychy jest odejście od Pana i trzymanie się całym sercem daleko od Stwórcy.
10:13 - Grzech jest bowiem podstawą wszelkiej wyniosłości, kto się jej poddaje, zionie złością dokoła. Na takich zsyła Pan kary przeróżne, i powoduje ich zagładę.
10:14 - Pan wywraca pyszałków trony, a na ich miejsce wprowadza pokornych.
10:15 - Pan wykorzenia zarozumiałych, a na ich miejsce zasadza pokornych.
10:16 - Pan spustoszył wszystkie ziemie pogan i wyniszczył je aż do fundamentów.
10:17 - Wszystko powyrywał i unicestwił, a na ziemi zatarł pamięć o nich.
10:18 - Wyniosłość nie jest dla człowieka stworzona ani gwałtowny gniew dla zrodzonych z niewiasty.
10:19 - Jakiż to rodzaj stworzeń jest godzien chwały, jeśli nie ludzki rodzaj? A jakież to pokolenie ludzi jest czci godne, jeśli nie pokolenie bojących się Pana? Jakiż to rodzaj stworzeń jest godzien pogardy, jeśli nie ludzki rodzaj? A jakież to pokolenie ludzi jest godne pogardy, jeśli nie pokolenie tych, co łamią prawo?
10:20 - Przełożony doznaje czci między braćmi, ale u Pana godni są czci tylko ci, co się Go boją.
10:21 - ---
10:22 - Czy to bogaty, sławny czy ubogi, wszyscy niech się chlubią tylko bojaźnią Pana.
10:23 - Nie gardź nigdy rozsądnym, choćby był ubogi a żadnemu grzesznikowi czci nie okazuj.
10:24 - Czcią otacza się książąt, sędziów i władców, lecz żaden z nich nie jest większy od bogobojnego.
10:25 - Mądremu niewolnikowi służą nawet wolni żaden spośród mądrych na to nie narzeka.
10:26 - Nie szukaj wymówek, gdy masz podjąć pracę, i nie udawaj wielkiego, kiedy jesteś w biedzie.
10:27 - Lepszy ten, kto pracuje i jest pełen dostatków, niż ten, co udaje wielkiego, a nie ma nic do jedzenia.
10:28 - Synu mój, zabiegaj o szacunek, ale z całą pokorą, oceniaj się tak, jak na to zasługujesz.
10:29 - Któż zdoła usprawiedliwić tego, który sam się racji pozbawia? Kto będzie szanował tego, który sam siebie nie szanuje?
10:30 - Są biedni, których się szanuje ze względu na ich mądrość, lecz są też ludzie, których się czci ze względu na ich bogactwo.
10:31 - Jeżeli ktoś doznaje czci, mimo że ubogi, to o ileż bardziej będzie czczony, gdy stanie się bogaty? Jeżeli jakiś bogacz doznaje wzgardy, to o ileż bardziej będą nim poniewierać, gdy stanie się ubogi?