15:1 - Tymczasem Nikanor dowiedział się, że Juda przebywa ze swoimi ludźmi w okolicach Samarii. Wydał tedy rozkaz swoim wojownikom, żeby pewni własnego bezpieczeństwa napadli na nich w szabat.
15:2 - Jednakże Żydzi, którzy zostali zmuszeni do pójścia za nimi, powiedzieli: Nie zachowuj się tak, jakbyś był dzikim zwierzęciem albo barbarzyńcą! Uszanuj dzień, przez Tego który czuwa nad wszystkim, uznany za szczególnie święty.
15:3 - A ten, po trzykroć godzien wiecznej zagłady, ośmielił się zapytać: Czy rzeczywiście jest w niebie Władca, który nakazał obchodzić szabat?
15:4 - Wówczas oni odrzekli: Sam Pan życia i Władca niebios nakazał obchodzić szabat.
15:5 - On zaś rzekł na to: A ja jestem władcą na ziemi. Rozkazuję wam chwycić za broń i czynić to, czego domaga się dobro kraju. Mimo to nie udało mu się urzeczywistnić jego zbrodniczych planów.
15:6 - Nikanor, który w swojej zarozumiałości nosił głowę wysoko, postanowił wystawić sobie pomnik, upamiętniający zwycięstwo nad wojskami Judy.
15:7 - Tymczasem Machabeusz całą swoją ufność i nadzieję pokładał jedynie w pomocy Pana.
15:8 - Napominał też nieustannie swoich ludzi, żeby się nie lękali nadchodzących pogan. Nie wolno im ani na chwilę zapominać o wsparciu jakiego udzielały im Niebiosa w przeszłości. Teraz też niech oczekują zwycięstwa od Wszechwładcy.
15:9 - I dodawał im odwagi słowami Prawa i Proroków, a nadto przypomniał im już stoczone zwycięskie walki, czym także pokrzepił ich serce.
15:10 - Budząc w nich zapał do walki, nie przestawał im przypominać przestępstw, których dopuszczali się poganie, łamiąc zawarte z nimi przymierza i nie dotrzymując składanych przyrzeczeń.
15:11 - W ten sposób uzbroił ich nie w pewność mającą źródło w tarczach i włóczniach, lecz w odwagę płynącą ze słów prawdziwych. Opowiedział im także o śnie, który wydał się wszystkim wiarygodny i wszystkich ogromnie uradował.
15:12 - Miał on mianowicie takie oto widzenie: ukazał mu się nieżyjący już arcykapłan Oniasz, mąż szlachetny i sprawiedliwy, bardzo skromny w obejściu, łagodny w obyczajach, pełen godności w słowach, od dziecka zatroskany o wielkie dobro. Otóż tego właśnie męża zobaczył, jak wyciągnął on ręce i modlił się za cały naród żydowski.
15:13 - Następnie w podobnej postaci ukazał mu się siwowłosy mąż o wspaniałym wyglądzie. Biło od niego jakimś cudownym, ogromnym dostojeństwem.
15:14 - Po pewnym czasie Oniasz zaczął mówić. Powiedział tak: Jest to Jeremiasz, prorok Boży, przyjaciel naszych braci. Spędza on wiele czasu na modlitwie za cały lud i Miasto Święte.
15:15 - Potem Jeremiasz wyciągnął prawą rękę i podał Judzie złoty miecz, mówiąc:
15:16 - Przyjm ten święty miecz darowany ci przez samego Boga. Będziesz nim mógł zwyciężyć wrogów.
15:17 - Słowa Judy stanowiły dla nich wielką zachętę. Były one bardzo piękne, a poza tym trafiły do przekonania, zwłaszcza młodym ludziom, wzbudzając w nich odwagę i rozpalając ich męstwo. Postanowiono nie rozbijać po drodze żadnych obozów, tylko od razu ruszać z całą odwagą jak jeden mąż do walki i doprowadzić ją do [zwycięskiego] końca, bo miasto, świętości i świątynia znalazły się w niebezpieczeństwie.
15:18 - Obawiali się przy tym nie tyle o kobiety, dzieci, własnych braci i krewnych, ale o święty dom Boży.
15:19 - Natomiast ci, którzy pozostali w mieście, bardzo niepokoili się o losy bitwy w otwartym polu.
15:20 - Wszyscy czekali na ostateczne rozstrzygnięcie. Ściągali już także na jedno miejsce wrogowie, wojsko stanęło w szyku bojowym, przysposobione do walki słonie ustawiono w pozycjach najbardziej korzystnych. Konnica zajęła miejsce na obydwu skrzydłach.
15:21 - Kiedy Machabeusz zobaczył to ogromne wojsko wroga, różnorodność uzbrojenia i dzikość podnieconych zwierząt, podniósł ręce do nieba i zaczął wzywać na pomoc Pana, który działa cuda. Wiedział bowiem dobrze, że Bóg za godnego zwycięstwa niekoniecznie uważa tego, kto jest dobrze uzbrojony, lecz tego, kogo sam wybiera.
15:22 - Modlił się zaś tak: O Władco nasz! Kiedyś, za czasów Ezechiasza, króla judzkiego, Ty posłałeś swojego anioła, który pobił blisko sto osiemdziesiąt pięć tysięcy wojowników Sennacheryba w jego obozie.
15:23 - Władco niebios racz także teraz zesłać i nam swojego dobrego anioła, żeby zasiał [wśród wrogów] trwogę i przerażenie.
15:24 - Niech się przelękną Twego potężnego ramienia ci wszyscy, którzy tu nadciągają znieważając Twój święty lud. Tak się modlił.
15:25 - Oddziały Nikanora ruszyły do natarcia przy dźwiękach trąb i śpiewie bojowych pieśni.
15:26 - Natomiast ludzie Judy ścierali się z wrogiem modląc się i błagając Boga o pomoc.
15:27 - Rękami walczyli, a serca mieli wypełnione modlitwą do Boga. I położyli trupem co najmniej trzydzieści pięć tysięcy wojowników nieprzyjacielskich, ciesząc się bardzo, że Bóg tak skutecznie przyszedł im z pomocą.
15:28 - Kiedy bitwa ustała i pełni radości zaczęli już schodzić z pola walki, natrafili nagle na zwłoki Nikanora, który padł w pełnym uzbrojeniu.
15:29 - Powstał wielki krzyk i tumult, a oni wychwalali Pana w swojej ojczystej mowie.
15:30 - Juda, który ciałem i duszą poświęcał się sprawie swoich współbraci i od wczesnej młodości czynił dla nich wiele dobrego, kazał odciąć Nikanorowi głowę oraz rękę trzymającą broń i zanieść je do Jerozolimy.
15:31 - Skoro tylko znalazł się w Jerozolimie, zwołał swoich rodaków, a kapłanom polecił ustawić się przed ołtarzem. Polecił też sprowadzić załogę twierdzy.
15:32 - Potem pokazał zebranym głowę zbrodniarza Nikanora oraz rękę, którą ten bluźnierca odważył się podnieść zuchwale na święty przybytek Wszechmocnego.
15:33 - Następnie kazał odciąć bezbożnemu Nikanorowi język, posiekać go i rzucić ptactwu na pożarcie. Natomiast jego [odciętą] rękę polecił zawiesić wysoko przed świątynią jako oznakę kary za szaleństwo.
15:34 - Wszyscy chwalili Pana niebios, który okazał tak wielką potęgę, i wołali: Błogosławiony niech będzie Ten, który ustrzegł swój dom od zbezczeszczenia!
15:35 - Głowę Nikanora zawiesił Juda potem w twierdzy jako widzialny i dla wszystkich bardzo wymowny znak pomocy Pańskiej.
15:36 - Jednomyślnie też uchwalono, że dzień ten będą odtąd uroczyście obchodzić. Jest to trzynasty dzień dwunastego miesiąca, zwanego po aramajsku Adar. Przypadł on w przeddzień święta obchodzonego na cześć Mardocheusza.
15:37 - Oto wydarzenia związane z osobą Nikanora. Od jego czasów miasto znajduje się w posiadaniu Hebrajczyków. W tym miejscu kończę moją opowieść.
15:38 - Jeśli wypadła ona dobrze i pięknie, cieszę się, że osiągnąłem zamierzony cel; jeżeli natomiast jest zła albo tylko mierna, chcę zapewnić, że zrobiłem wszystko, co było w mojej mocy.
15:39 - Niedobrze jest pić samo wino czy samą wodę. Prawdziwą przyjemność sprawia wino zmieszane z wodą. Podobnie rzecz się ma z opowiadaniem. Jeśli ma ono odpowiednią budowę, może przynieść prawdziwą radość temu, kto je posłyszy. Na tym kończę.