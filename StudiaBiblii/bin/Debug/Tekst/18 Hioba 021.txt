21:1 - A Hiob rzekł na to:
21:2 - Słuchajcie, słuchajcie teraz mnie, może to przyniesie mi ulgę.
21:3 - Pozwólcie i mnie coś powiedzieć. Kiedy skończę mówić, szydźcie sobie znowu.
21:4 - Czyż ja się na ludzi uskarżam? Jak długo jeszcze wytrwam w cierpliwości?
21:5 - Posłuchajcie mnie tylko, a pewnie się zdziwicie i ręką zakryjcie swe usta.
21:6 - Gdy myślę o tym, strach mnie ogarnia i drżenie przejmuje całe moje ciało.
21:7 - Dlaczego żyją bezbożni i do lat sędziwych w pełni sił dochodzą?
21:8 - Cieszy ich widok licznego potomstwa, własnymi oczyma oglądają wnuki.
21:9 - W ich domach bezpieczeństwo i spokój, nie dosięga ich Boża chłosta.
21:10 - Ich buhaje zawsze zapładniają [krowy], krowy zaś rodzą zawsze bez poronień.
21:11 - Puszczają swe dzieci wolno, niby stada owiec, a one tańczą wesoło i skaczą.
21:12 - Śpiewają przy wtórze harf i bębnów, radują się słysząc flety.
21:13 - Upływają im dni szczęśliwe i spokojnie odchodzą do krainy zmarłych.
21:14 - A jednak mówili do Boga: Idź już sobie od nas! Nie chcemy znać dróg Twoich.
21:15 - Kimże jest Wszechmocny, byśmy Mu służyli? Co nam z tego, że modlić się doń będziemy?
21:16 - Czyż oni nie mają szczęścia w swoich własnych rękach? Lecz ja nie pójdę za radą bezbożnych.
21:17 - Jak często gaśnie lampa niegodziwców? Jak często na nich nieszczęścia spadają? Jak często gniew Boży niweczy ich samych?
21:18 - Czy często bywają jak słoma na wietrze? Albo jak plewy rozpędzane wichrem?
21:19 - Czy karę dla nich przeznaczoną przeniesie Bóg na synów? Niech każdy sam odbierze swą karę i niech na sobie odczuje cierpienie!
21:20 - Niech własnymi oczyma patrzy na nieszczęście! Niech sam wypije gniewu Bożego czarę!
21:21 - Bo czy będzie się martwił o swój dom, kiedy umrze, kiedy dobiegnie kresu liczba dni jego?
21:22 - Czyż mądrości można uczyć Boga? Tego, który sądzi nawet moce niebieskie?
21:23 - I tak oto jeden umiera szczęśliwy, w pełni spokoju, beztrosko.
21:24 - Mięśnie jego okryte tłuszczem, a kości wypełnione szpikiem.
21:25 - Inny umiera z goryczą w duszy, nie zaznawszy za życia żadnego szczęścia.
21:26 - Lecz obaj razem leżą w ziemi, obydwu pokrywa robactwo.
21:27 - O, jakże dobrze znam wasze myśli i wasze przeciw mnie knowania!
21:28 - Pytacie, gdzie domy bogaczy, gdzie bezbożników namioty.
21:29 - Czy nigdy nie pytaliście podróżnych? Czy nie zważaliście na znaki, które wam dano?
21:30 - Mówili: Ocalał grzesznik w dzień zagłady, uszedł cało w dzień gniewu.
21:31 - Któż więc potępi jego złe życie? Kto odpłaci mu za to, czego się dopuścił?
21:32 - Uroczyście prowadzi się go na cmentarz, i czuwa się przy jego grobie.
21:33 - I lekko spadają nań grudki ziemi, ciągnie za nim cała rzesza ludzi, przed nim także tłum nie do zliczenia.
21:34 - Po cóż mu tedy wasze czcze pociechy? Wasze słowa - to zwykłe kłamstwo.