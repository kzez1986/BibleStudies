20:1 - W tym czasie Ezechiasz zapadł na śmiertelną chorobę. Przyszedł do niego prorok Izajasz, syn Amosa, i powiedział mu: Wydaj ostatnie polecenia twemu domowi, bo już umrzesz, nie wyjdziesz z tej choroby.
20:2 - Ezechiasz odwrócił się twarzą do ściany i tak zaczął błagać Jahwe:
20:3 - Wspomnij na mnie, o Jahwe! Przecież byłem ci zawsze wierny i w szczerości serca czyniłem tylko to, co dobre w twoich oczach. I zalewał się Ezechiasz obficie łzami.
20:4 - Izajasz wyszedł od niego, ale zanim dotarł do środkowego dziedzińca, usłyszał skierowane do niego słowa Jahwe:
20:5 - Wróć i powiedz Ezechiaszowi, przywódcy mojego ludu: Oto, co mówi Jahwe, Bóg twego praojca, Dawida: Słuchałem twojej modlitwy, widziałem twoje łzy. Przywracam ci zdrowie. Za trzy dni będziesz mógł się udać do świątyni Jahwe.
20:6 - Do twoich dni dodam jeszcze piętnaście lat. Wyzwolę zarówno ciebie, jak i twoje miasto z rąk króla asyryjskiego. Ze względu na mnie samego oraz mojego sługę, Dawida, będę miał w swej opiece to miasto.
20:7 - Wtedy Izajasz powiedział: Weźcie ten placek figowy. Wzięto więc placek i przyłożono go do wrzodu Ezechiasza. I powrócił Ezechiasz do zdrowia.
20:8 - Ezechiasz zapytał Izajasza: Po czymże poznam, że Jahwe uwolni mnie od tej choroby i że za trzy dni rzeczywiście będę mógł się udać do świątyni Jahwe?
20:9 - Rzekł na to Izajasz: Oto, po czym poznasz, że wypełnią się słowa wypowiedziane do ciebie przez Jahwe: Czy cień [na zegarze] ma się posunąć o dziesięć stopni naprzód, czy też cofnąć się o dziesięć stopni?
20:10 - Ezechiasz odpowiedział: Myślę, że dla cienia najprościej jest przesunąć się do przodu. Niech więc raczej cofnie się o dziesięć stopni!
20:11 - Pomodlił się tedy prorok Izajasz do Jahwe, który cofnął cień na zegarze Achaza o dziesięć stopni - po których już zstąpił wraz ze schylającym się ku ziemi słońcem.
20:12 - W owym czasie Merodak-Baladan, syn Baladana, króla Babilonu, wysłał list i podarki dla Ezechiasza, ponieważ dowiedział się, że Ezechiasz był chory i wyzdrowiał.
20:13 - Ezechiasz bardzo się uradował przybyciem wysłanników i pokazał im pomieszczenia wszystkich swoich skarbów, wszelkie srebro i złoto, wonności i cenne olejki, składy broni i wszystko, co znajdowało się w jego skarbcach. Nie było nic, czego by Ezechiasz im nie pokazał w swoim pałacu i we wszystkich swoich posiadłościach.
20:14 - Lecz oto przyszedł do Ezechiasza prorok Izajasz i zapytał go: Co ci ludzie mówili i skąd do ciebie przyszli? A Ezechiasz odpowiedział: Przyszli z daleka, aż z Babilonu.
20:15 - Zapytał tedy Izajasz: Co oni widzieli w twoim pałacu? Rzekł na to Ezechiasz: Widzieli wszystko, co tylko znajduje się w moim pałacu. Nie mam niczego w moich skarbcach, czego bym im nie pokazał.
20:16 - Powiedział wtedy Izajasz do Ezechiasza:
20:17 - Oto nadchodzą dni, w których zostanie wywiezione do Babilonu wszystko, cokolwiek znajduje się w twoim pałacu i co twoi ojcowie gromadzili tu aż po dzień dzisiejszy. Nic tu nie zostanie - tak mówi Jahwe.
20:18 - [Niektórzy] zaś twoi synowie, dzieci, które ty wydałeś na świat, zostaną stąd zabrani, by służyć jako dworzanie w pałacu króla babilońskiego.
20:19 - Rzekł na to Ezechiasz do Izajasza: Słowa Jahwe, wypowiedziane przez ciebie, są pomyślne. Myślał sobie bowiem tak: Dlaczego by nie? Przynajmniej za mojego życia będzie panował spokój i bezpieczeństwo.
20:20 - Pozostałe dzieje Ezechiasza, wszystkie jego dokonania i jego męstwo - zwłaszcza zaś to, jak zbudował zbiornik na wodę i doprowadził wodę do miasta - wszystko to jest opisane w Księdze Kronik Królów Judzkich.
20:21 - Kiedy Ezechiasz odszedł do swoich przodków, władzę po nim objął jego syn Manasses.