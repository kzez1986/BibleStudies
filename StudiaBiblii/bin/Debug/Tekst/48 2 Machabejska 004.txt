4:1 - Wspomniany przed chwilą Szymon, ten, który wydał skarby świątyni i dopuścił się zdrady ojczystego kraju, teraz zaczął opowiadać, że to Oniasz wystąpił przeciwko Heliodorowi i sprowadził na niego wszystkie te nieszczęścia.
4:2 - Ośmielił się zatem nazywać przeciwnikiem władzy [królewskiej] tego, który był dobroczyńcą całego miasta, troskliwym opiekunem współbraci i gorliwym wyznawcą prawa.
4:3 - Nienawiść z tego powodu stała się tak wielka, że jeden ze stronników Szymona dopuścił się nawet kilku zabójstw.
4:4 - Oniasz zrozumiał, że dłużej nie zdoła przeciwstawiać się Szymonowi. Widział bowiem, że także Apoloniusz, syn Menesteusa, wódz wojsk Celesyrii i Fenicji, wspiera przewrotność Szymona.
4:5 - Dlatego udał się do króla, ale nie po to, żeby uskarżać się na braci, lecz powodowany troską o wspólne dobro całego ludu.
4:6 - Wiedział bowiem dobrze, że nie da się przywrócić publicznego spokoju ani Szymon nie zaprzestanie swego szaleństwa, dopóki król nie podejmie odpowiednich postanowień.
4:7 - Po śmierci Seleukosa władzę po nim objął Antioch, zwany Epifanesem. Urząd najwyższego kapłana zagarnął wtedy dla siebie Jazon, brat Oniasza.
4:8 - Podczas jednej z rozmów z królem obiecał mu, że wpłaci do skarbca królewskiego trzysta sześćdziesiąt talentów srebra oraz osiemdziesiąt talentów srebra z innych wpływów.
4:9 - Ponadto zobowiązał się na piśmie wpłacić dodatkowo sto pięćdziesiąt talentów, jeśli tylko otrzyma zezwolenie na zbudowanie gimnazjonu i placów ćwiczeń dla młodych ludzi - bardzo mu na tym zależało - a mieszkańcy Jerozolimy będą mogli nazywać się Antiocheńczykami.
4:10 - Król zgodził się na wszystko. Kiedy zaś tylko Jazon objął swój urząd, zaczął zmuszać swoich rodaków, żeby żyli według obyczajów greckich.
4:11 - Pozbawił również Żydów wszystkich przywilejów, które uzyskali od króla za pośrednictwem Jana, ojca Eupolemosa, który brał udział w poselstwie do Rzymu, mającym zawrzeć przymierze pokoju z Rzymianami. Tak więc Jazon poznosił stare, uświęcone prawem zwyczaje, a wprowadził nowe, sprzeczne z prawem.
4:12 - Rozmyślnie zbudował tuż koło twierdzy gimnazjon i zachęcał synów najznakomitszych rodzin żydowskich, żeby zaczęli nosić greckie kapelusze.
4:13 - Wszystko co greckie, zyskiwało uznanie; sztukę rodzimą zarzucono i to za sprawą nikczemnego bezbożnika Jazona, który, jak na ironię, posługiwał się tytułem najwyższego kapłana.
4:14 - W końcu kapłani całkiem przestali się troszczyć o posługę ołtarza; świątynia nic już nie znaczyła w ich oczach, a na składanie ofiar po prostu nie mieli już czasu. Udawali się pospiesznie na stadion, gdy tylko posłyszeli sygnał, że urządza się zawody rzucania dyskiem i brali czynny udział w igrzyskach, których zabraniało prawo [żydowskie].
4:15 - Za nic sobie mieli odznaczenia ojczyste, natomiast ubiegali się o wyrazy uznania ze strony władz greckich.
4:16 - Dlatego znaleźli się w położeniu bardzo trudnym. Właśnie ci, których tak usilnie naśladowali i którym chcieli dorównać we wszystkim, stali się ich wrogami i ciemiężycielami.
4:17 - Nigdy bowiem nie uchodzi bezkarnie takie świadome lekceważenie praw Bożych. I na nich też miało się to z czasem dokładnie sprawdzić.
4:18 - Kiedy król przybył do Tyru na odbywające się tam co pięć lat igrzyska,
4:19 - Jazon, niegodziwiec, wysłał na nie pięciu ludzi jako przedstawicieli Antiocheńczyków jerozolimskich. Dał im trzysta drachm srebrnych na ofiarę dla Heraklesa. Wysłannicy ci jednak sami uznali, że pieniędzy tych nie wypada zużyć na taką ofiarę. Postanowili więc przeznaczyć je na inne cele.
4:20 - Według życzenia Jazona pieniądze miały być zużyte na ofiarę dla Heraklesa, ale ci, co je otrzymali, wydali je wszystkie na budowę łodzi o trzech rzędach wioseł.
4:21 - Na uroczystość objęcia władzy w Egipcie przez króla Filometora wysłał tam Antioch Apoloniusza, syna Menesteusa. Przekonał się wówczas, że król egipski jest wrogo nastawiony do niego i że powinien on zatroszczyć się o swoje bezpieczeństwo. Udał się więc Antioch najpierw do Jafy, a potem do Jerozolimy,
4:22 - gdzie Jazon i mieszkańcy miasta przygotowali mu wspaniałe przyjęcie, oświetlając ulice pochodniami i wznosząc radosne okrzyki. Potem zebrał swoje oddziały i przybył do Fenicji, gdzie też stanął na jakiś czas obozem.
4:23 - W trzy lata później Jazon wysłał Menelaosa, brata wspomnianego już Szymona, do króla, żeby mu przekazał pieniądze i doprowadził do końca wszystkie sprawy państwa nie znoszące zwłoki.
4:24 - Tymczasem Menelaos postarał się o odpowiednie polecenie do króla, przez co wydał się królowi postacią wysoce wpływową, tym bardziej że wręczył królowi trzysta talentów więcej srebra niż Jazon. I w taki to sposób zdobył dla siebie urząd najwyższego kapłana.
4:25 - Mając ze sobą listy od króla powrócił [do Jerozolimy]. Nie miał on żadnych cech, które czyniłyby go godnym urzędu najwyższego kapłana. Natomiast odznaczał się zawziętością właściwą tyranom i wściekłością dzikiego zwierza.
4:26 - Jazon, ten, który podstępnie pozbył się własnego brata, sam został przez drugiego zmuszony do opuszczenia kraju i jako wygnaniec musiał szukać schronienia w kraju Ammonitów.
4:27 - Menelaos umacniał coraz bardziej swoją władzę, ale nic nie czynił, żeby wpłacić królowi pieniądze, które mu przyobiecał,
4:28 - choć wielokrotnie przypominał mu o tym Sostratos, dowódca twierdzy jerozolimskiej, upoważniony do ściągania podatków. Dlatego obydwu ich wezwał król do siebie.
4:29 - Jako swego zastępcę na urzędzie najwyższego kapłana zostawił Menelaos rodzonego brata, Lizymacha, a Sostratos mianował Kratesa głównodowodzącym oddziałów cypryjskich.
4:30 - W tym czasie mieszkańcy miast Tarsu i Mallos wypowiedzieli posłuszeństwo królowi, a to dlatego, że zostali ofiarowani w darze nałożnicy królewskiej Antiochis.
4:31 - Z wielkim więc pośpiechem przybył na miejsce król, żeby sprawę jakoś załagodzić, a na urzędzie pozostawił jako swego zastępcę Andronika, jednego z wyższych urzędników.
4:32 - Pomyślał sobie wtedy Menelaos, że oto nadeszła stosowna chwila. Zabrał ze świątyni kilka złotych naczyń i przekazał je w darze Andronikowi. Jeszcze inne sprzedał w Tyrze i w okolicznych miastach.
4:33 - Gdy Oniasz się o tym dowiedział i upewnił się, że wiadomości te są prawdziwe, bardzo surowo skarcił Menelaosa, po czym sam schronił się w miejscu azylu Dafne, tuż koło Antiochii.
4:34 - Menelaos udał się do Andronika i podczas rozmowy w cztery oczy namawiał go do zamordowania Oniasza. Odszukał tedy Andronik Oniasza i żeby go zapewnić, że nie chodzi tu o żaden podstęp, podniósł prawicę i złożył przysięgę. W ten sposób udało mu się nakłonić Oniasza, mimo że ten był trochę nieufny, do wyjścia z miejsca jego schronienia. A wtedy Andronik zamordował go, nie zważając na żadne prawo.
4:35 - Takie bezprawie oburzyło nie tylko Żydów, lecz także inne narody. Wszystkich bardzo zasmuciło to zamordowanie niewinnego człowieka.
4:36 - Kiedy król wrócił z miast Cylicji, natychmiast udali się do niego Żydzi, mieszkańcy miasta, żeby wyrazić swoje oburzenie. Podobnie uczynili Grecy, poruszeni tym, że wbrew wszelkiemu prawu Oniasz został zamordowany.
4:37 - Antioch bardzo się zasmucił. Przejął go głęboki żal z powodu śmierci Oniasza i zaczął rzewnie płakać, bo zamordowany był człowiekiem bardzo roztropnym i dzielnym.
4:38 - Potem, zapłonąwszy wielkim gniewem, kazał zedrzeć z Andronika purpurowy płaszcz, podrzeć na strzępy jego szaty i tak poprowadzić go przez całe miasto aż do miejsca, na którym dopuścił się on zbrodni wobec Oniasza. I tam rozkazał zgładzić mordercę. Tak oto wymierzył Pan Andronikowi zasłużoną karę.
4:39 - Tymczasem w mieście Lizymach za wiedzą Menelaosa dopuszczał się licznych świętokradzkich czynów wobec skarbca świątynnego. Kiedy wieść o tym rozeszła się już dość szeroko, ludzie coraz jawniej zaczęli występować przeciwko Lizymachowi. Lecz wielu złotych naczyń już w skarbcu nie znaleziono.
4:40 - Kiedy wzburzony tłum podniósł się przeciwko Lizymachowi, ten uzbroił około trzech tysięcy mężczyzn i kazał im brutalnie obejść się z ludźmi. Oddziałem Lizymacha dowodził niejaki Auranos, człowiek równie stary co głupi.
4:41 - Kiedy ludzie zrozumieli, że Lizymach kazał na nich uderzyć, jedni chwycili za kamienie, inni za kije, jeszcze inni nabierali w garście błota, którego tam było wiele i wszyscy razem rzucili się na ludzi Lizymacha.
4:42 - Wielu z nich poranili, niektórych zabili, a za resztą rzucili się w pościg. Tego zaś, który obrabował świątynię, zamordowali koło skarbca świątynnego.
4:43 - W związku z tym wszystkim zostało wszczęte dochodzenie przeciwko Menelaosowi.
4:44 - Kiedy król przybył do Tyru, trzej mężowie, wysłani przez radę starszych, wnieśli przeciwko niemu oskarżenie.
4:45 - Wtedy Menelaos, widząc, że jest zgubiony, przyrzekł dać dużą sumę pieniędzy Ptolemeuszowi, synowi Dorymenesa, prosząc, żeby go wziął w obronę.
4:46 - Odprowadził więc Ptolemeusz króla nieco na bok, pod kolumnadę - jakby po to, żeby nieco odetchnął - i zdołał go przychylnie nastawić [do Menelaosa].
4:47 - I tak uniewinnił król Menelaosa, na którym ciążyła odpowiedzialność za całą zbrodnię, owych zaś nieszczęśliwych oskarżycieli, którzy zostaliby uniewinnieni nawet wtedy, gdyby ich oskarżano wobec Scytów, skazał na śmierć.
4:48 - Niezwłocznie też niezasłużoną karę ponieśli ci, którzy odważyli się wystąpić w obronie swego miasta, narodu i świętego sprzętu.
4:49 - Poruszeni tym do głębi mieszkańcy Tyru urządzili im wspaniały pogrzeb.
4:50 - Menelaos zaś utrzymał się na swoim urzędzie, ale tylko dzięki chciwości tych, którzy byli u władzy. Jego przewrotność wzrastała z dnia na dzień, tak że stał się z czasem niebezpiecznym wrogiem swoich współbraci.