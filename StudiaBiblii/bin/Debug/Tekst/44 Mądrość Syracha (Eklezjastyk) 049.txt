49:1 - Wspomnienie o Jozjaszu to mieszanina kadzidła przygotowana wybornie przez robiących wonności. Smakuje każdemu jak miód najsłodszy i miłe jest jak muzyka na uczcie, przy winie.
49:2 - To on wstąpił na drogę nawracania ludu i wykorzeniał obrzydliwą przewrotność.
49:3 - Serce zaś swoje skierował ku Panu, a pobożność umacniała się nawet w najgorszych czasach.
49:4 - Wszyscy, prócz Dawida, Ezechiasza i Jozjasza, dopuszczali się rozmaitych przestępstw, odeszli daleko od Prawa Najwyższego, Znikli zupełnie królowie Judy.
49:5 - Pozwolili, by z ich potęgi korzystali inni, obcemu narodowi przekazali swą chwałę.
49:6 - I spalili wrogowie ich wybrane miasto, pustosząc jego każdą ulicę,
49:7 - wedle słów Jeremiasza, którego prześladowali, tego, co był prorokiem od matczynego łona. On to miał nie tylko wyrywać, burzyć i rujnować, lecz także budować i zasadzać na nowo.
49:8 - To Ezechiel miał pełne chwały widzenie, w którym Bóg mu się pokazał na rydwanie cherubów.
49:9 - To on także wspomina o Hiobie, by uczcić tych, co sprawiedliwie żyją.
49:10 - Kości zaś dwunastu proroków obyż wypuściły swe odrośle z grobów, gdyż byli oni pociechą dla Jakuba i ocalili go przez nadzieję i wiarę.
49:11 - A czy da się wysławić Zorobabela? Jest on jak pierścień z pieczęcią na palcu prawej ręki.
49:12 - To samo Jozue, syn Josadaka, obaj za czasów swoich budowali świątynię i ku Panu skierowali Jego święty naród, który miał stanowić Jego wieczną chwałę.
49:13 - Piękną pamięć po sobie zostawił Nehemiasz, ten, który podźwignął mury miasta z ruin, wzniósł bramy z bezpiecznymi ryglami i odbudował wszystkim nasze domy.
49:14 - Wśród istot żyjących na ziemi nie miał sobie równej Henoch, ten, który żywcem został wzięty z ziemi.
49:15 - Nie widziano też, by narodził się kiedyś mąż taki jak Józef, przełożony swych braci, podpora narodu; dlatego też nawiedzano potem długo jego ciało.
49:16 - Sławni byli także Sem i Set pośród ludzi, lecz ponad wszystkimi stworzeniami znajduje się Adam.