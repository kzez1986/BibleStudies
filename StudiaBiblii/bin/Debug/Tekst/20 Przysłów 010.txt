10:1 - Oto przysłowia Salomona: Mądry syn sprawia ojcu radość, syn niemądry przymnaża zmartwień matce.
10:2 - Nieuczciwie zdobyte dobra są bez pożytku, sprawiedliwość zaś ratuje od śmierci.
10:3 - Pan czyni zadość pragnieniom prawych, odtrąca zaś zawsze żądze bezbożników.
10:4 - Ubóstwo - to dzieło leniwych, a ręce pracowitych zapewniają bogactwo.
10:5 - Mądry człowiek gromadzi w lecie, będzie zawstydzony, kto śpi w czasie żniwa.
10:6 - Nad głową sprawiedliwego błogosławieństwo, w ustach bezbożnika zawsze gwałt się kryje.
10:7 - Pamięć o prawym jest błogosławiona, idzie w zapomnienie imię bezbożnika.
10:8 - Kto ma mądry umysł, przyjmuje nakazy, kto głupstwa mówi, zmierza ku zagładzie.
10:9 - Kto kroczy prostą drogą, żyje bezpiecznie, kto zaś chodzi krętymi drogami, rychło się zdradzi.
10:10 - Kto krzywo patrzy na drugiego, ból mu sprawia, kto jawnie poucza, sprowadza ukojenie.
10:11 - Usta sprawiedliwego są źródłem życia, na wargach bezbożnika zawsze gwałt się rodzi.
10:12 - Nienawiść rodzi spory, miłość zło pokrywa.
10:13 - Mądrość jest zawsze na ustach mądrego, kij zaś nad plecami wszystkich nieroztropnych.
10:14 - Mądrzy gromadzą swoją wiedzę, w ustach głupiego - ciągłe zagrożenie.
10:15 - Dla bogacza warownią jest wszystko, co posiada, ubóstwo sprowadza zagładę na biednych.
10:16 - To, co ma sprawiedliwy, prowadzi do życia, zyski bezbożnego do grzechu wiodą.
10:17 - Kto strzeże karności, kroczy drogą życia, kto lekceważy pouczenia, schodzi na manowce.
10:18 - Ten okazuje się sprawiedliwym, kto stroni od zawiści, głupcem jest ten, kto oczernia najbliższych.
10:19 - Kto dużo mówi, nie ustrzeże się grzechu, mądry trzyma zawsze swój język na wodzy.
10:20 - Język sprawiedliwego - to najczystsze srebro, niewiele zaś warte pragnienia bezbożnych.
10:21 - Niejednym pokierują usta sprawiedliwych, nierozsądni zaś umierają z głupoty.
10:22 - Błogosławieństwo Pana prawdziwie wzbogaca, a nie na wiele zda się własny trud człowieka.
10:23 - Głupcom radość sprawiają tylko niecne czyny, być mądrym zaś - to szczęście dla roztropnego.
10:24 - Na bezbożnego spada to, czego się lęka, sprawiedliwi otrzymają to, czego pragną.
10:25 - Gdy burza nadejdzie, zły ulegnie zagładzie, sprawiedliwy trwa mocno, i tak będzie zawsze.
10:26 - Czym ocet dla zębów, a dym dla ludzkich oczu, tym opieszalec dla tych, którzy go gdzieś posłali.
10:27 - Bojaźń Boża zapewnia każdemu długie życie, skrócone zaś lata bezbożnych.
10:28 - Sprawiedliwy rozkwita nadzieją, oczekiwania bezbożnika nigdy się nie spełnią.
10:29 - Niewinni u Pana znajdują schronienie, a dla złoczyńców zaś Pan gotuje zgubę.
10:30 - Sprawiedliwy nigdy się nie zachwieje, nietrwały jest żywot grzesznika na ziemi.
10:31 - Usta sprawiedliwego wypowiadają mądrość, niech spotka nieszczęście język plamiący się kłamstwem.
10:32 - Wargi sprawiedliwego lubią to, co Bogu miłe, usta bezbożnika lubują się w złości.