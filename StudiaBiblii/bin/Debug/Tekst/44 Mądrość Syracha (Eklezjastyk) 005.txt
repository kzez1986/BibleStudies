5:1 - Nie polegaj za bardzo na swoich bogactwach i nie mów, że zawsze dasz sobie radę.
5:2 - Nie folguj nigdy swemu sercu i swym oczom, aby żyć według upodobań swej duszy.
5:3 - I nie mów sobie: A któż mi się zdoła oprzeć? Pan bowiem pomści wszystkich uciśnionych.
5:4 - Nie mów: Zgrzeszyłem, no i cóż z tego? Pan jest przecież i dla mnie nieskończenie cierpliwy.
5:5 - Nie licz tak bardzo na odpuszczenie grzechów i nie dodawaj jednych grzechów do drugich!
5:6 - I nie pocieszaj się mówiąc, że wielkie jest Jego miłosierdzie i że przebaczy ci liczne twoje grzechy. To prawda, że miłosierny, ale umie też się gniewać, a Jego zapalczywość spadnie na bezbożnych.
5:7 - Nie ociągaj się więc i powróć co rychlej do Niego! I nie odkładaj tego z dnia na dzień, gdyż niespodziewanie zapłonie swym gniewem i dosięgnie cię, gdy przyjdzie dzień zapłaty.
5:8 - Nie polegaj nigdy na zwodniczych bogactwach, bo na nic się nie zdadzą, gdy przyjdzie dzień gniewu.
5:9 - Nie przewiewaj zboża przy byle jakim wietrze i nie zapuszczaj się na pierwszą z brzegu ścieżkę!
5:10 - Trwaj mocno przy twoich przekonaniach i bądź prawy we wszystkim, co mówisz.
5:11 - Bądź zawsze skory do słuchania, ale powściągliwy w dawaniu odpowiedzi!
5:12 - Tylko wtedy, kiedy potrafisz udzielaj odpowiedzi tym, co cię pytają. Jeśli nie potrafisz, zakryj sobie usta dłonią.
5:13 - Słowa przynieść mogą tak cześć, jak pohańbienie, a język gotuje człowiekowi zagładę.
5:14 - Nie pozwól sobie być obłudnikiem i słowem twoim na nikogo nie czyhaj. Złodzieja bowiem oczekuje hańba, a poniżenie - wszystkich ludzi obłudnych.
5:15 - Uczciwy bądź w rzeczach tak małych, jak dużych i nie bądź wrogiem, ale przyjacielem!