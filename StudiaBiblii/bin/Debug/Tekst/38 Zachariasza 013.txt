13:1 - Za dni owych źródło wytryśnie dla domu Dawida i dla mieszkańców Jerozolimy, aby ich oczyścić z grzechów i nieczystości.
13:2 - W dniu owym - wyrocznia Pana - usunę z kraju imiona wszystkich bożków, tak że nikt już o nich nie będzie pamiętał. Wypędzę z kraju wszystkich proroków i uwolnię wszystkich od ducha nieczystości.
13:3 - A jeśli potem ktoś wystąpi jako prorok, to nawet jego rodzice, czyli ojciec i matka, ci, co go na świat wydali, tak do niego powiedzą: Nie możesz się ostać przy życiu, bo kłamstw się dopuszczałeś w imię Pańskie. Jego ojciec i matka, ci, co go na świat wydali, sami przeszyją go mieczem, ponieważ podawał się za proroka.
13:4 - Za dni owych każdy prorok wstydu będzie doznawał z powodu widzeń, które przedtem ogłaszał. I nie będą się już przyodziewać w płaszcze z sierści po to, aby okłamywać innych.
13:5 - Sami zresztą będą mówić: Nie jesteśmy prorokami, jesteśmy zwykłymi ludźmi, którzy uprawiają swoje pole. Od najwcześniejszej młodości pracujemy na polu.
13:6 - A gdyby którego z nich zapytać: Co to za rany masz na piersiach? - to odpowiedziałby: Zostałem pobity w domu mojego przyjaciela.
13:7 - Miecz niech się uniesie na ciebie, pasterzu mój, na ciebie mężu mojego zaufania - wyrocznia Pana Zastępów. Gdy miecz ugodzi w pasterza, rozpierzchną się wszystkie jego owce. A Ja wyciągam prawicę nawet przeciwko słabym.
13:8 - W całym kraju - wyrocznia Pana - dwie trzecie zostaną zniszczone; zostaną zniszczone, a tylko jedna trzecia ocaleje.
13:9 - A i ta ocalała jedna trzecia będzie wrzucona do ognia, by mogła być oczyszczona, tak jak srebro wrzuca się do ognia, aby je wypróbować, tak jak próbuje się złoto. Wtedy zaczną wzywać mojego imienia, a Ja ich wysłucham. Co więcej, powiem im nawet: To jest mój lud. A lud będzie odpowiadał: Pan jest moim Bogiem.