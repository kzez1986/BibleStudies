26:1 - W dniu owym tę oto pieśń śpiewać będą mieszkańcy Judy: Mamy potężne miasto z murem i przedmurzem dla naszej obrony.
26:2 - Otwórzcie bramy, niech wejdzie ów lud sprawiedliwy, naród, który dochował wierności;
26:3 - Mocny ma on charakter i pokój nad wszystko miłuje, dlatego, że Tobie zaufał.
26:4 - Zaufajcie Panu na zawsze, bo Pan jest wieczną Skałą.
26:5 - To On poniżył tych, co przebywali na szczytach, zamknięci w twierdzy o urwistych zboczach; wywrócił wszystko, rozrzucił po ziemi i w drobny pył pozamieniał.
26:6 - I będą po nich deptać stopy maluczkich i ubogich.
26:7 - Prosta jest ścieżka sprawiedliwego, to Ty wyrównujesz jego drogę.
26:8 - Zaprawdę, z drogą Twoich wyroków, wiążą się, Panie, wszystkie nasze nadzieje. Pragnieniem duszy jest Twoje imię i pamięć o Tobie.
26:9 - Moja dusza nocą wciąż wzdycha do Ciebie, duch mój szuka Cię w moim własnym wnętrzu. Gdy ziemia posłyszy o Twoich wyrokach, jej mieszkańcy ujrzą, czym jest sprawiedliwość.
26:10 - Złoczyńca doznający łaski, nie nauczy się sprawiedliwości. Na ziemi sprawiedliwych on nadal zło czyni i nie dostrzega wcale chwały Pana.
26:11 - Podniesiona jest Twoja prawica, o Panie, ale ci, co czynią zło, wcale jej nie widzą. Oby dostrzegli wreszcie Twoją troskę o lud cały i chociaż się zawstydzili; niech strawi ich ogień zgotowany wrogom.
26:12 - A Ty nas, Panie, pokojem obdarzasz i postępujesz z nami według czynów naszych.
26:13 - O Panie nasz i Boże! Nie Ty zawładnąłeś nami, lecz inni panowie, ale my nie znamy nikogo prócz Ciebie ani, poza Twoim, innego imienia.
26:14 - Umarli już nie ożyją, już nie wskrzesi nikt ludzkiego cienia, bo Tyś sam ich pokarał i unicestwił i zatarłeś wszelką pamięć o nich.
26:15 - Spraw, o Panie, niech wzrasta Twój naród, niech wzrasta; zechciej przydać sławy narodowi Twemu, i poszerz granice kraju!
26:16 - Szukamy Cię, o Panie, w utrapieniu naszym, zgnębieniem i uciskiem Ty nas ukarałeś.
26:17 - Jak brzemienna, gdy rodzić zaczyna, wije się i krzyczy w boleściach, tacy i my jesteśmy, Panie, przed Tobą.
26:18 - To myśmy poczęli, my jesteśmy w bólach, jakbyśmy sami rodzili. Lecz nie obdarzyliśmy ziemi duchem wyzwolenia i nie przybyło mieszkańców na ziemi.
26:19 - Ożyją Twoi umarli, z martwych powstaną ich ciała. Obudźcie się więc i radujcie wy wszyscy, co leżycie w prochu. Bo rosa Twoja jest pełna światłości, ziemia zaś sama wyda swoich zmarłych.
26:20 - Idź więc, mój ludu, wróć do swoich domostw, i pozamykaj wszystkie drzwi za sobą - ukryj się na czas jakiś, póki mój gniew nie przeminie.
26:21 - Bo oto Pan zstąpi wkrótce z miejsca swego, by karę zesłać na ludzi za ich przewinienia. A ziemia pomści krew, tę, która wciąż w nią wsiąka, i nie będzie już więcej okrywać zgładzonych.