10:1 - Kilka zdechłych much może zmarnować całe naczynie wonności. Czasem też odrobina głupoty może znaczyć więcej niż mądrość i sława.
10:2 - Mądry idzie prosto swoją drogą, głupiec natychmiast zbacza z drogi.
10:3 - Głupiemu wystarczy, żeby wszedł na drogę, ponieważ zaś brak mu rozsądku, każdy spostrzega, że to głupi.
10:4 - Jeżeli zły humor króla skieruje się przeciwko tobie, nie ruszaj się z miejsca, bo tylko zachowując spokój można uniknąć wielu błędów.
10:5 - To źle, że tak jest pod słońcem, to rodzaj pogardy okazywanej przez króla:
10:6 - wynosi się głupich do wysokich godności, a bogatych [w mądrość] świadomie poniża.
10:7 - Widziałem niewolników jadących na koniach i możnych tego świata chodzących pieszo jak niewolnicy.
10:8 - Kto kopie doły, sam w nie wpada, kto mur rozwala, może być ukąszony przez węża.
10:9 - Kto chwyta za kamienie, sam nimi dostaje, kto rąbie drwa, może się skaleczyć.
10:10 - Jeżeli siekiera się stępi i nie zostanie w czas naostrzona, trzeba wiele siły, żeby nią coś rozrąbać. Pożytek z mądrości na tym polega, że zapewnia ona powodzenie.
10:11 - Jeżeli wąż, który nie został zaklęty, kogoś ukąsi, zaklinacz straci zarobek.
10:12 - Słowa wypowiadane przez mądrych sprawiają przyjemność, usta głupca zgubią jego samego.
10:13 - Początek jego słów - to sama głupota, koniec przemienia się w czyste szaleństwo.
10:14 - A głupiec ciągle mnoży słowa. Tymczasem człowiek nie zna swojej przyszłości. Bo któż mu oznajmi, co się stanie, kiedy jego już nie będzie?
10:15 - Wysiłki głupców zniechęcają ich samych, tak iż nie mogą potem znaleźć drogi, która wiedzie do miasta.
10:16 - Biada tobie, kraino, która masz za króla prostaka, a twoi książęta zasiadają do uczty od wczesnego poranka.
10:17 - Szczęśliwy zaś jest ten kraj, którym rządzi władca szlachetnie urodzony, a książęta tego kraju siadają do stołu w czasie wyznaczonym i po to tylko, by się posilić, a nie po to, żeby się upijać.
10:18 - Wskutek niedbalstwa strop się zawala, z braku troski o dom tworzą się zacieki.
10:19 - Ale przy stole można też się pośmiać, kiedy wino rozwesela życie, a pieniądz czyni wszystko możliwym.
10:20 - Królowi nie złorzecz nawet w swoich myślach, nie przeklinaj bogaczy nawet w swoim domu, bo ptak nadleci i rozniesie twoje słowa, gdyż wszystko, co ma skrzydła, może w dal ulecieć.