15:1 - Wtedy przyszli do Jezusa faryzeusze i uczeni w Piśmie z Jerozolimy i powiedzieli Mu:
15:2 - Dlaczego uczniowie Twoi łamią tradycje ojców, nie myjąc rąk przed jedzeniem?
15:3 - A On odpowiedział: A wy dlaczego - powołując się na wasze tradycje - łamiecie przykazania Boże?
15:4 - Przecież powiedział Bóg: Czcij ojca twego i matkę twoją; albo: Ktokolwiek złorzeczy ojcu lub matce, będzie ukarany śmiercią.
15:5 - A wy sądzicie, że jeśli ktoś mówi do swojego ojca albo do swojej matki: To, co ci się należało jako wsparcie ode mnie, ja oddaję Bogu
15:6 - to ten już nie musi czcić ani swego ojca, ani matki? I tak to dla waszych zwyczajów uczyniliście nieważnym słowo Boże.
15:7 - Obłudnicy, Izajasz słusznie o was prorokował mówiąc:
15:8 - Lud ten czci Mnie wargami, lecz serce jego daleko jest ode Mnie:
15:9 - próżna jest cześć, którą Mi oddają. A nauka, którą głoszą - to nakazy tylko ludzkie.
15:10 - A potem przywołał ku sobie rzesze i powiedział: Posłuchajcie i zrozumcie!
15:11 - Człowieka plami nie to, co wchodzi do jego ust, lecz to, co z ust jego wychodzi, to właśnie czyni człowieka nieczystym.
15:12 - Wtedy uczniowie przystąpiwszy do Niego powiedzieli: Czy wiesz, że faryzeusze byli zgorszeni, gdy usłyszeli to, co powiedziałeś?
15:13 - A On odpowiedział: Każda roślina, której nie zasadził Ojciec mój Niebieski, będzie wyrwana z korzeniami.
15:14 - Zostawcie ich: sami są ślepcami i ślepym wskazują drogę. Otóż jeśli ślepy będzie przewodnikiem ślepego, obaj wpadną do dołu.
15:15 - Wtedy Piotr, zabierając głos, powiedział: Wyjaśnij nam tę przypowieść.
15:16 - A Jezus odpowiedział: I wy też jeszcze ciągle tak niedomyślni jesteście?
15:17 - Czyż nie rozumiecie, że wszystko, co wkłada się do ust, przechodzi następnie do żołądka, a potem jest wydalane na zewnątrz,
15:18 - podczas gdy to, co z ust wychodzi, pochodzi z serca, i to właśnie czyni człowieka nieczystym?
15:19 - Z serca bowiem pochodzą złe zamysły, morderstwa, grzechy nieczyste, wyuzdania, kradzieże, fałszywe świadectwa, oszczerstwa.
15:20 - Oto, co czyni człowieka nieczystym; nie czyni zaś człowieka nieczystym to, że nie umywszy rąk zasiada do jedzenia.
15:21 - Wychodząc stamtąd, udał się Jezus w okolice Tyru i Sydonu.
15:22 - A oto jakaś kobieta kananejska, wyszedłszy z tamtych okolic, zaczęła wołać: Zlituj się nade mną, Panie, synu Dawida! Moja córka jest bardzo nękana przez złego ducha.
15:23 - Lecz On nie odpowiedział na to ani słowem. Uczniowie zaś Jego, zbliżywszy się do Niego, mówili: Odpraw ją, bo prześladuje nas swym krzykiem.
15:24 - Wtedy On powiedział: Zostałem posłany tylko do owiec zaginionych z domu Izraela.
15:25 - Lecz kobieta podeszła i upadła Mu do nóg mówiąc: Panie, dopomóż mi!
15:26 - A On jej odpowiedział: Nie wypada zabierać chleba dzieciom po to, by go rzucać szczeniętom!
15:27 - Litości, Panie! - powiedziała kobieta. - Przecież i szczenięta żywią się okruchami, które spadają z pańskich stołów.
15:28 - Wtedy Jezus odpowiedział: Kobieto, jakże wielka jest twoja wiara! Niech więc stanie się, jak chcesz. I od tej chwili była zdrowa jej córka.
15:29 - Stamtąd wyruszył Jezus nad brzeg Morza Galilejskiego. Wstąpił na górę i usiadł.
15:30 - A ludzie przyszli do Niego tłumnie, prowadząc ze sobą chromych, ułomnych, ślepych, niemych i wielu innych jeszcze. Wszystkich zostawiali u stóp Jego, a On ich leczył
15:31 - I dziwiły się rzesze widząc, jak niemi mówią, ułomni odzyskują siły, chromi chodzą, a ślepi widzą. I oddawali chwałę Bogu Izraela.
15:32 - Tymczasem Jezus przywołał swoich uczniów i powiedział im: Żal mi tego ludu. Oto już trzy dni są ze Mną i nie mają co jeść. Nie chcę zostawiać ich dalej o głodzie. Mogliby zasłabnąć w drodze.
15:33 - A na to uczniowie: Skądże weźmiemy tu, na pustyni, chleba, żeby nakarmić taki tłum?
15:34 - Zapytał tedy Jezus: Ile chlebów macie? A oni odpowiedzieli: Siedem i kilka rybek.
15:35 - I kazał ludziom usiąść na ziemi.
15:36 - Potem wziął te siedem chlebów i ryby, a złożywszy dziękczynienie, łamał, dając uczniom, a uczniowie rozdzielali ludziom.
15:37 - Wszyscy się najedli do syta, a ułomkami napełniono siedem koszów.
15:38 - Tych zaś, co jedli, było cztery tysiące mężczyzn, nie licząc kobiet i dzieci.
15:39 - A gdy Jezus już rozpuścił rzesze, wstąpił do łodzi i udał się do krainy Magedan.