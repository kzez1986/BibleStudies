73:1 - Psalm Asafa. O, jak dobry jest Bóg dla Izraela i dla wszystkich ludzi czystego serca.
73:2 - Ale moje stopy omal się nie potknęły, mało brakowało, żebym upadł.
73:3 - Zacząłem bowiem zazdrościć wszystkim niegodziwcom, widząc, że tak dobrze im się wiedzie.
73:4 - Nie znoszą żadnych ucisków, zdrowi są i dobrze wyglądają.
73:5 - Nie znają udręczenia innych śmiertelników, nie są doświadczani tak jak inni ludzie.
73:6 - Dlatego pycha jest im za naszyjnik ozdobny, a w przemoc odziewają się jak w cenną szatę.
73:7 - Oczy mają zatłuszczone, że ledwie widzą, ich serce - ciągle pełne złych planów.
73:8 - Szydzą zawsze i o wszystkim źle mówią, kłamią i są wyniośli w mowie.
73:9 - Wykrzykują aż pod niebiosa, a na ziemi język ich dotyka bezkarnie wszystkiego.
73:10 - Dlatego ludzie zwracają się do nich i piją chciwie ich wodę.
73:11 - I jeszcze mówią sobie: Jak może to Bóg zauważyć? Czy może wiedzieć o tym Najwyższy?
73:12 - Zaprawdę, tacy są bezbożni, zawsze szczęśliwi, przydają jedne bogactwa do drugich.
73:13 - Czy zatem na próżno czyste jest moje serce? Czy bez pożytku niewinne są moje ręce?
73:14 - Bo dnia każdego byłem doświadczany, każdego ranka spotykała mnie chłosta.
73:15 - Gdybym postanowił: będę mówił jak tamci, dopuściłbym się zdrady wobec Twoich synów.
73:16 - Dokładałem więc starań, żeby to zrozumieć, lecz tylko powiększałem wciąż moje cierpienia.
73:17 - Aż wreszcie wszedłem do przybytku Boga i przekonałem się, jaki jest ich koniec.
73:18 - Wpuściłeś ich na grunt bardzo śliski i spychasz ich ku niewątpliwej zagładzie.
73:19 - Nagle znikną zupełnie, rozpadną się całkowicie i tak straszny spotka ich koniec.
73:20 - Będą jak senne widziadła, co znikają w chwili przebudzenia i zapomina się o nich, kiedy człowiek wstaje.
73:21 - Gdy gorycz wypełniała mi serce, a ból mi nerki przeszywał,
73:22 - jakbym rozum postradał, stałem się w Twoich oczach niczym juczne zwierzę.
73:23 - Lecz pozostanę na zawsze przy Tobie i wiem, że ty będziesz po mojej prawicy.
73:24 - Prowadzisz mnie według zamiarów Twoich i przyjmiesz mnie ostatecznie do Twej chwały.
73:25 - Cóż ja mam w niebie oprócz Ciebie? Poza Tobą nic mnie też nie cieszy na ziemi.
73:26 - Nawet gdy niszczeje moje ciało i serce, Bóg jest opoką mojego serca i moim dziedzictwem na wieki.
73:27 - Zaprawdę, kto oddala się od Ciebie, musi zginąć, Ty zagładę gotujesz wszystkim, co w Ciebie nie wierzą.
73:28 - Dla mnie zaś, Boże, być blisko Ciebie - to szczęście. W Bogu, Panu moim, całą ufność pokładam i wszystkie Twoje dzieła chcę głosić.