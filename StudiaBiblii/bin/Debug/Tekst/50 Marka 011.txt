11:1 - A gdy się przybliżyli do Jerozolimy, dochodząc do Betfage i do Betanii koło Góry Oliwnej, wtedy wysłał dwu spośród swoich uczniów
11:2 - i rzekł do nich: Idźcie do wsi, która jest przed wami. Zaraz na początku znajdziecie tam uwiązanego osiołka, na którym nikt z ludzi dotychczas nie zasiadał. Odwiążcie go i przyprowadźcie tu.
11:3 - A gdyby was ktoś zapytał: Co robicie? - odpowiedzcie, że Pan go potrzebuje i że zaraz odeśle go tu znowu.
11:4 - Poszli tedy i znaleźli osiołka uwiązanego przy drzwiach na zewnątrz, od ulicy. I odwiązali go.
11:5 - A niektórzy spośród stojących tam mówili do nich: Po co odwiązujecie tego osiołka?
11:6 - A oni odpowiedzieli tak, jak nakazał im Jezus. Wtedy pozwolili im.
11:7 - Przyprowadzili tedy osiołka do Jezusa, okryli swymi płaszczami, a Jezus usiadł na nim.
11:8 - Wielu zaś rozściełało swoje płaszcze na drodze, podczas gdy inni rzucali zielone gałązki, które pościnali na polu.
11:9 - A ci, którzy szli na przedzie, podobnie jak i ci, którzy postępowali z tyłu, wołali głośno: Hosanna, Błogosławiony Ten, który przybywa w imię Pana!
11:10 - Królestwo ojca naszego Dawida, które oto nadchodzi, niech będzie błogosławione! Hosanna na wysokościach!
11:11 - I tak oto przybył do Jerozolimy i wszedł do świątyni. A gdy wszystko zobaczył, o późnej już porze wyszedł razem z Dwunastoma do Betanii.
11:12 - Dnia następnego zaś, gdy opuścili Betanię, uczuł głód.
11:13 - Spostrzegłszy tedy z daleka drzewo figowe okryte liśćmi, zbliżył się do niego, spodziewając się, że, być może, znajdzie coś na nim. Lecz gdy podszedł do drzewa, nie znalazł na nim nic prócz liści. A przecież czy nie był to już czas na figi?
11:14 - I powiedział do drzewa: Niech już nikt nigdy, na wieki, nie zje z ciebie owocu! Słyszeli to także uczniowie Jego.
11:15 - I przyszli do Jerozolimy. A gdy wszedł do świątyni, począł wyrzucać tych, którzy tam sprzedawali i kupowali. Powywracał stoły tych, co zmieniali pieniądze, i ławki sprzedawców gołębi.
11:16 - I nie pozwolił nawet przenosić jakichkolwiek sprzętów przez dziedziniec świątyni.
11:17 - A potem tak ich nauczał: Czyż nie jest napisane, że dom mój jest domem modlitwy dla wszystkich narodów? A wy uczyniliście z niego jaskinię zbójców.
11:18 - A gdy usłyszeli o tym arcykapłani i uczeni w Piśmie, natychmiast zaczęli się zastanawiać, jak by Go zgładzić. Obawiali się Go bowiem, bo cały lud zachwycał się Jego nauką.
11:19 - A gdy nastał wieczór, znów wyszli poza miasto.
11:20 - A rano przechodząc zobaczyli figę uschłą od samych korzeni.
11:21 - Wtedy Piotr przypomniał ją sobie i powiedział: Rabbi, zobacz, oto figa, którą przekląłeś, uschła!
11:22 - Jezus zaś odpowiadając rzekł do nich: Miejcie wiarę w Boga!
11:23 - Zaprawdę mówię wam, jeśli ktoś powie tej górze: Powstań i rzuć się do morza - i nie będzie przy tym żadnego wątpienia w jego sercu, że spełni się to, czego żąda - to tak się stanie.
11:24 - Dlatego mówię wam: Wierzcie, że wszystko, o co modląc się prosicie, otrzymacie - i stanie się wam tak.
11:25 - A gdy zamierzacie się modlić, przebaczcie sobie, jeśli ktoś ma coś przeciw komuś, ażeby i Ojciec, który jest w niebie, przebaczył wam wasze grzechy.
11:26 - A jeśli wy nie będziecie sobie przebaczać nawzajem, to i Ojciec wasz w niebie nie odpuści wam waszych wykroczeń.
11:27 - I znów przyszli do Jerozolimy. A gdy obchodził świątynię, zbliżyli się do Niego arcykapłani, uczeni w Piśmie oraz starsi
11:28 - i pytali Go: Jaką mocą to czynisz? Kto Ci dał taką władzę, żebyś to mógł czynić?
11:29 - A Jezus odpowiedział im: Zadam wam i Ja jedno pytanie. Gdy Mi odpowiecie, wtedy Ja wam powiem, jaką mocą to czynię:
11:30 - Czy chrzest Jana z nieba jest, czy też pochodzi od ludzi? Odpowiedzcie Mi!
11:31 - A oni poczęli się zastanawiać między sobą, mówiąc: Jeżeli powiemy, że z nieba, to zapyta nas: Czemu nie uwierzyliście mu?
11:32 - Jeżeli zaś powiemy, że z ludzi, to... I ogarniał ich lęk przed ludem, bo wszyscy uważali Jana za proroka.
11:33 - Odpowiedzieli tedy Jezusowi: Nie wiemy. Wówczas rzekł im Jezus: Wobec tego i Ja wam nie powiem, jaką mocą to czynię.