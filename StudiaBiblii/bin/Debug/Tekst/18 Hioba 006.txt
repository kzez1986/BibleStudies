6:1 - A Hiob tak odpowiedział:
6:2 - Ach, gdyby ktoś mógł zważyć ciężar mego bólu i zmieścić na wadze wielkość moich cierpień!
6:3 - Byłyby one cięższe od morskiego piasku. I stąd się biorą słowa mego narzekania.
6:4 - Godzą we mnie strzały Najwyższego, a ich jad przenika moją duszę i groźby Boga wprawiają mnie w trwogę.
6:5 - Czy dziki osioł ryczy, gdy ma trawę, albo wół, kiedy ma żłób pełny?
6:6 - Czyż zwykło się spożywać nieosolone potrawy? Albo czy ma jakiś smak białko bez soli?
6:7 - Rzeczy takich nawet dotknąć nie chcę, bo są dla mnie jak chleb nieczysty.
6:8 - Ale czy stanie się to, czego pragnę? Czy Bóg raczy spełnić me nadzieje?
6:9 - Niech więc Bóg zechce mnie zmiażdżyć, wyciągnąć swoje ręce i przeciąć me życie.
6:10 - Sprawiłby mi ulgę, pocieszyłby w udrękach, których mi nie szczędzi, ja bym zaś wiedział, że nie wzgardziłem słowami Świętego.
6:11 - Bo czy wystarczy mi sił, żeby wszystko wytrzymać? Czy zachowam cierpliwość do samego końca?
6:12 - Czy jestem twardy jak skała? Czy moje ciało ze spiżu?
6:13 - Czy nikt mi już nie pomoże? Czy nie ma dla mnie żadnego ratunku?
6:14 - Ci, co zwątpili, idą do przyjaciół, nawet kiedy przestaną bać się Wszechmocnego.
6:15 - Moi bracia są jak znikający potok: odchodzą ode mnie jak płynące wody,
6:16 - w które lód się przemienia, gdy warstwą śniegu zostanie pokryty.
6:17 - Gdy nadejdzie susza, zanika zupełnie, wysycha w swym łożysku za dni upalnych.
6:18 - Poszukując go, z drogi zbaczają wędrowcy, zapuszczają się na pustynię i giną.
6:19 - Wypatrują go podróżni z Temy, liczą na niego kupcy z Saby.
6:20 - Oszukani w swoich rachubach, docierają na miejsce i są zawiedzeni.
6:21 - I wy jesteście dla mnie takimi, na widok mój napełniacie się odrazą.
6:22 - A czyż prosiłem, byście mi coś dali lub okup za mnie złożyli ze swych bogactw?
6:23 - Żebyście mnie bronili przed atakami ciemięzcy, wykupili z rąk tyranów?
6:24 - Pouczcie mnie - to zamilknę, i powiedzcie mi, w czym błądzę.
6:25 - Wiele można zdziałać przez mądre słowa, a wasze łajanie na nic się nie przyda.
6:26 - Chcecie mnie potępiać za same słowa? Za mowę, którą jakby na wiatr rzuca ten, co stracił nadzieję?
6:27 - Na pastwę losu sierotę rzucacie, przyjacielem kupczycie za lichą zapłatę.
6:28 - Popatrzcie na mnie przychylniejszym okiem. Ja przecież nie kłamię wam w żywe oczy.
6:29 - Przestańcie już, zła zaniechajcie, uwierzcie, że moje ścieżki są proste.
6:30 - Czy słowem dopuszczam się nieprawości? Czyż moje podniebienie nie odróżnia złego?