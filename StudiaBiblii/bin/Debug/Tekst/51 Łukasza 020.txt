20:1 - Pewnego dnia, gdy nauczał głosząc w świątyni Dobrą Nowinę, zeszli się arcykapłani z uczonymi w Piśmie i starszymi i pytali Go:
20:2 - Powiedz nam, jakim prawem to czynisz? Albo kto Ci dał taką władzę?
20:3 - A Jezus odpowiadając rzekł: Ja też zapytam was o coś: Powiedzcie Mi,
20:4 - chrzest Jana pochodzi z nieba czy od ludzi?
20:5 - Poczęli się tedy zastanawiać między sobą mówiąc: Jeżeli powiemy, że z nieba, to zapyta nas: Dlaczegoście mu nie uwierzyli?
20:6 - Jeżeli zaś powiemy, że od ludzi, to cały lud rzuci się na nas z kamieniami. Są bowiem przekonani, że Jan jest prorokiem.
20:7 - Powiedzieli zatem, że nie wiedzą, skąd.
20:8 - Wtedy Jezus rzekł im: To Ja też nie powiem wam, jakim prawem to czynię.
20:9 - A potem opowiedział ludziom taką oto przypowieść: Pewien człowiek założył sobie winnicę i oddał ją w dzierżawę rolnikom, a sam wyjechał na dłuższy czas.
20:10 - W odpowiednim zaś momencie posłał swojego sługę do dzierżawców, żeby mu dali należną część z owoców winnicy. Lecz oni, pobiwszy go, odesłali z niczym.
20:11 - Posłał tedy innego sługę. Lecz oni i tego również pobili, obrzucili obelgami i odesłali z niczym.
20:12 - Posłał trzeciego, a oni go pokaleczyli i wyrzucili od siebie.
20:13 - Wtedy właściciel winnicy powiedział sam do siebie: Co mam zrobić? Poślę mojego ukochanego syna. Jego chyba uszanują.
20:14 - Lecz dzierżawcy, skoro tylko go ujrzeli, pomyśleli sobie: On jest dziedzicem. Zabijmy go, a wówczas dziedzictwo nam przypadnie w udziale.
20:15 - I wyrzuciwszy go poza winnicę, zabili. Co im za to zrobi właściciel winnicy?
20:16 - Przyjdzie sam, wytraci owych dzierżawców; a winnicę powierzy innym. Lecz oni, usłyszawszy to, powiedzieli: Nigdy.
20:17 - Wtedy On patrząc na nich rzekł: Cóż wobec tego znaczy to, co jest napisane: Kamień odrzucony przez budowniczych stał się kamieniem węgielnym?
20:18 - Każdy, kto upadnie na ten kamień, rozbije się; gdy zaś na kogoś kamień spadnie, też zmiażdży go.
20:19 - Uczeni w Piśmie i arcykapłani dokładali tedy wszelkich starań, ażeby Go właśnie zaatakować, lecz bali się ludu. Zrozumieli bowiem, że to do nich skierował to podobieństwo.
20:20 - Pilnując Go tedy, wysłali szpiegów, którzy udawali ludzi pobożnych po to, by pochwycić Go w mowie, a potem wydać w ręce zwierzchności i władzy namiestnika.
20:21 - Postawili Mu takie oto pytanie: Nauczycielu, wiemy, że słusznie mówisz i nauczasz. Nie szukasz niczyich względów, lecz nauczasz prawdziwej drogi Bożej.
20:22 - Czy wolno płacić podatek cesarzowi, czy nie?
20:23 - Lecz On, odkrywszy ich podstęp, powiedział:
20:24 - Pokażcie Mi denara. Czyja to jest podobizna i napis? A oni odpowiedzieli: Cesarza.
20:25 - Tedy rzekł im: Oddajcież więc to, co jest cesarskie, cesarzowi, a to, co Boże - Bogu.
20:26 - I nie mogli publicznie pochwycić Go na żadnym słowie. Pełni podziwu dla Jego odpowiedzi, zamilkli.
20:27 - I przyszło do Niego kilku spośród saduceuszy, którzy odrzucają zmartwychwstanie, i zapytali Go mówiąc:
20:28 - Nauczycielu, Mojżesz napisał nam tak: Jeżeli umrze ktoś żonaty a bezdzietny, to jego żonę powinien pojąć brat i zrodzić z niej potomstwo swemu bratu.
20:29 - Otóż było siedmiu braci. Pierwszy pojął żonę i umarł bezpotomnie.
20:30 - Wziął ją następny,
20:31 - potem trzeci, w podobny sposób siedmiu [wzięło ją za żonę i] nie zostawiwszy potomstwa - pomarło.
20:32 - W końcu zmarła także i owa kobieta.
20:33 - Czyją tedy będzie ona żoną w chwili zmartwychwstania? Siedmiu bowiem miało ją za żonę.
20:34 - A Jezus rzekł do nich: Żyjąc na tym świecie, ludzie żenią się i wydają za mąż,
20:35 - lecz ci, którzy okażą się godnymi przyszłego świata i zmartwychwstania, nie będą się ani żenić, ani wychodzić za mąż,
20:36 - ani nawet nie będą już mogli umrzeć. Są bowiem podobni do aniołów, są synami Boga, jako zrodzeni w zmartwychwstaniu.
20:37 - Że zaś umarli zmartwychwstaną, to już Mojżesz dał do zrozumienia, kiedy mówiąc o krzaku nazwał Pana Bogiem Abrahama, Bogiem Izaaka i Bogiem Jakuba.
20:38 - A Bóg nie jest przecież Bogiem umarłych, lecz żywych. Wszyscy bowiem żyją dla Niego.
20:39 - W odpowiedzi na to niektórzy spośród uczonych w Piśmie przyznali:
20:40 - Dobrze powiedziałeś, Nauczycielu! I nie mieli już odwagi pytać Go o coś jeszcze.
20:41 - Powiedział tedy do nich: Jak można twierdzić, że Mesjasz jest synem Dawida?
20:42 - Przecież sam Dawid mówi w Księdze Psalmów: Rzekł Pan do Pana mego: zasiadaj po prawicy mojej,
20:43 - aż położę twych nieprzyjaciół jako podnóżek dla stóp twoich.
20:44 - Jeśli Dawid nazywa Go Panem, to jakże może On być jego synem?
20:45 - A potem, gdy cały lud słuchał, powiedział do swoich uczniów:
20:46 - Strzeżcie się uczonych w Piśmie! Lubią bowiem przechadzać się w pięknych szatach, [pragną] żeby ich pozdrawiano na rynku, wybierają pierwsze rzędy w synagogach i najzaszczytniejsze miejsca na ucztach;
20:47 - ograbiają domy wdów, udając przy tym, że odmawiają długie modlitwy. Spotka ich największa zagłada.