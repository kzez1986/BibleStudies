10:1 - Tymczasem ojciec Tobiasza niecierpliwie liczył każdy dzień przewidziany na jego podróż tam i z powrotem. A kiedy nadszedł już czas, w którym powinni byli wrócić, a ich wciąż jeszcze nie było,
10:2 - pomyślał sobie: Może zatrzymano ich tam albo może Gabael umarł i nie było nikogo, kto mógłby zwrócić Tobiaszowi pieniądze?
10:3 - I bardzo się martwił.
10:4 - A jego żona Anna powiedziała: Mojemu synowi zapewne przydarzyło się coś złego. Już nie wróci. I zaczęła go już opłakiwać, mówiąc:
10:5 - Nic mnie już nie cieszy, moje dziecko, od chwili, kiedy pozwoliłam ci, światłości moich oczu, udać się w tę podróż.
10:6 - Powiedział do niej Tobiasz: Uspokój się, siostro moja! Co też przychodzi ci do głowy. Wszystko jest dobrze. Pewnie mają tam jakieś trudności. Ma przecież przewodnika, który jest poważnym człowiekiem i jednym z naszych braci. Nie martw się, moja siostro. On na pewno nadejdzie lada chwila.
10:7 - Lecz ona odrzekła: Nie mów nic i nie próbuj mnie oszukiwać. Mojego syna już z pewnością spotkało jakieś nieszczęście. I wychodziła każdego dnia na drogę, którą on kiedyś wyruszył z domu. I nie wierzyła już nikomu. Gdy tylko słońce zaszło, wracała do domu i przez całe noce płakała, i rozpaczała nie mogąc wcale zasnąć.
10:8 - Kiedy już upłynął czternasty dzień godów weselnych, urządzonych zgodnie z obietnicą, jaką Raguel dał swej córce, Tobiasz powiedział: Pozwól mi już wracać do domu, bo inaczej mój ojciec i moja matka stracą nadzieję, że jeszcze kiedykolwiek mnie zobaczą. Proszę cię więc bardzo, ojcze, pozwól mi wrócić do mojego ojca. Mówiłem ci już przecież, w jakim stanie go zostawiłem.
10:9 - Ale Raguel powiedział do Tobiasza: Synu mój, zostań ze mną. Poślemy kogoś do twojego ojca, żeby opowiedział wszystko o tobie. [Tobiasz rzekł]: Nie, proszę cię bardzo pozwól mi wrócić do mojego ojca.
10:10 - Niezwłocznie tedy Raguel pozwolił mu wziąć Sarę, jego małżonkę. Przekazał Tobiaszowi połowę wszystkiego, co posiadał, ze sług i służebnic, wołów, owiec, osłów, wielbłądów, ubrań, pieniędzy i wszelkiego sprzętu.
10:11 - I tak uszczęśliwieni mogli już ruszyć w drogę. Na pożegnanie usłyszał Tobiasz takie słowa: Zdrowia, mój synu, i szczęśliwej podróży. Niech Pan niebios okazuje swoją łaskawość tobie i twojej małżonce, Sarze. Mam nadzieję, że jeszcze przed śmiercią będę mógł zobaczyć wasze dzieci.
10:12 - Do Sary zaś, swojej córki, powiedział: Idź do twojego teścia. Od tej pory oni są twoimi rodzicami tak samo jak ci, od których otrzymałaś życie. Idź w pokoju, moja córko! Ufam, że jak długo będę żył, będą mnie dochodziły tylko dobre wieści o tobie. Potem pożegnał ich i tak się rozstali.
10:13 - A Edna powiedziała do Tobiasza: Synu mój i bracie drogi! Oby Pan raczył znów cię tu sprowadzić! Obyż dane mi było, nim umrę, zobaczyć wasze dzieci, twoje i mojej córki Sary. W obecności Pana oddaję moją córkę pod twoją opiekę. Nigdy, przez całe twoje życie nie zrób jej żadnej krzywdy. Idź w pokoju, synu mój! Od tej chwili ja jestem twoją matką, a Sara jest twoją siostrą. Obyśmy wszyscy mogli cieszyć się podobnym szczęściem przez wszystkie dni naszego życia. I ucałowała ich oboje, pozwalając im, uszczęśliwionym, ruszyć w drogę.
10:14 - I tak opuścił [Tobiasz] dom Raguela. Był szczęśliwy i wielbił Pana, władcę nieba i ziemi, i króla wszechświata za to, że tak udana była jego wyprawa. Do Raguela zaś i Edny powiedział: Oby dane mi było szczęście, bym mógł wspominać was ze czcią przez wszystkie dni mojego życia.