3:1 - Matatiasza zastąpił jego syn, Juda, z przydomkiem Machabeusz.
3:2 - Poszli za nim wszyscy jego bracia oraz ci wszyscy, którzy popierali kiedyś jego ojca. Pełni zapału walczyli za Izrael.
3:3 - Cały swój naród okrył wielką chwałą, jak wojenny bohater przywdział zbroję, broń wziął do ręki i bój rozpoczął, i własnym mieczem osłaniał walczących.
3:4 - W walce był do lwa podobny i jak młode lwiątko rzucał się z rykiem na zdobycze.
3:5 - Ścigał grzeszników, idąc ich tropem, ogniem nękał ciemiężców własnego narodu.
3:6 - Bezbożnym ze strachu nie stało odwagi, wszyscy złoczyńcy drżeli z przerażenia, jego zaś prawica przynosiła wolność i szczęście mu sprzyjało.
3:7 - Wielu królów pobudził do gniewu, lecz Jakuba uradował swoimi czynami. Pamięć o nim będą czcić na wieki.
3:8 - I przeciągał przez miasta Judy, i mieczem zabijał bezbożnych, chroniąc Izrael przed gniewem Boga.
3:9 - Rozprawiano o nim aż po krańce ziemi, on zaś zbierał wokół siebie to, co było stracone.
3:10 - Wtedy to Apoloniusz utworzył z obcych narodów oddziały wojowników, a nadto zebrał wielkie wojsko Samarytan i przygotowywał się do wojny z Izraelem.
3:11 - Dowiedziawszy się o tym, Juda wyruszył mu naprzeciw, zaatakował go i zabił. Wielu wojowników Apoloniusza poległo w tej walce, reszta zaś ratowała się ucieczką.
3:12 - Potem przystąpiono do dzielenia łupów. Juda wziął dla siebie miecz Apoloniusza. Odtąd zawsze do końca życia używał go w walce.
3:13 - Po jakimś czasie Seron, naczelny dowódca oddziałów syryjskich, usłyszał, że Juda zgromadził wokół siebie ludzi wiernych prawu i wyruszył do walki.
3:14 - Pomyślał sobie wtedy: Mam okazję uczynić głośnym moje imię i stać się sławnym w całym królestwie. Podejmę walkę z Judą i jego ludźmi, którzy lekceważą sobie rozkazy króla.
3:15 - Przyłączyła się do niego ogromna rzesza bezbożnych, którzy wyruszyli, by razem dokonać zemsty na Izraelitach.
3:16 - I tak dotarli aż do wzniesienia, na którym jest położone Bet-Choron. Wówczas wyszedł im naprzeciw Juda z niewielkim oddziałem.
3:17 - Wojownicy Judy, zobaczywszy tak ogromne wojsko, które nadciągało przeciw nim, zaczęli mówić do niego: Jakże my się oprzemy tak ogromnej potędze? Jest nas przecież bardzo niewielu. Poza tym jesteśmy słabi, bo dziś jeszcze nic nie jedliśmy.
3:18 - Odpowiedział im wtedy Juda: Z łatwością może dojść do tego, że liczni wpadną w ręce niewielu. Dla nieba nie ma bowiem różnicy, czy zsyła ono ocalenie przez licznych, czy przez bardzo niewielu.
3:19 - Zwycięstwo w walce nie zależy bowiem od liczby wojowników, lecz od siły, która z nieba pochodzi.
3:20 - Ludzie ci walczą z nami, bo są pełni buty i chcą wygubić nas razem z naszymi kobietami i dziećmi oraz zabrać nasze mienie.
3:21 - A my będziemy bronili naszego życia i prawa.
3:22 - To same niebiosa zgładzą ich na naszych oczach. Nie lękajcie się ich wcale!
3:23 - Zaledwie to powiedział, rzucił się niespodziewanie na wrogów. Wkrótce Seron i całe jego wojsko zostało rozgromione na jego oczach.
3:24 - Ścigali ich potem od Bet-Choron aż do równiny. I poległo wówczas około ośmiuset ludzi [Serona], a reszta schroniła się do kraju Filistynów.
3:25 - Zaczęto się wtedy obawiać Judy i braci jego, strach padł na wszystkie ludy dokoła.
3:26 - Nawet król posłyszał o jego imieniu, bo cały świat opowiadał o zwycięskich walkach Judy.
3:27 - Na wieść o tym wszystkim król Antioch zapłonął wielkim gniewem. Rozesłał po całym kraju gońców i zgromadził wszystkich swoich wojowników, którzy tworzyli wielkie i potężne wojska.
3:28 - Potem kazał ze swoich skarbców wypłacić wojownikom żołd z góry na cały rok i polecił im przygotować się na wszystko.
3:29 - Ale okazało się, że jego skarbce świecą pustkami. Z krajów bowiem, w których wszczął spory i rozruchy, znosząc dawne obyczaje, mało wpływało podatków.
3:30 - Martwił się więc, że - jak to się uprzednio już zdarzało - nie będzie mógł już żyć tak dostatnio ani rozdzielać tak hojnie podarków. Dotychczas był on bowiem bardzo rozrzutny, o wiele bardziej niż jego poprzednicy na tronie.
3:31 - Pełen takiej rozterki postanowił udać się do Persji i ze wszystkich tamtejszych prowincji ściągać podatki, i w ten sposób zgromadzić potrzebne pieniądze.
3:32 - Jako swojego zarządcę na ziemiach między Eufratem a granicą egipską zostawił Lizjasza, męża powszechnie szanowanego, który pochodził z rodziny królewskiej.
3:33 - Jemu też powierzył wychowanie własnego syna, Antiocha, aż do swego powrotu z wojny.
3:34 - Pod jego władzą zostawił także połowę oddziałów wojskowych oraz bojowe słonie. Ujawnił mu również swoje zamiary co do mieszkańców Judei oraz Jerozolimy.
3:35 - Wreszcie powiedział mu, że przygotowuje liczne wojsko, które ma uderzyć na Izrael, aby złamać jego opór, zniszczyć wszystko, co jeszcze pozostało w Jerozolimie i w ten sposób zatrzeć wszelką pamięć [o Żydach].
3:36 - Zamierzał on także na całym obszarze osiedlić obce narody, losami rozdzielając między nich poszczególne części kraju.
3:37 - Drugą połowę oddziałów wojskowych zabrał król ze sobą. W roku sto czterdziestym siódmym opuścił stolicę swego królestwa, Antiochię, i ruszył w drogę. Przeprawił się przez Eufrat i skierował swe kroki ku prowincjom wschodnim.
3:38 - Tymczasem Lizjasz wybrał Ptolemeusza, syna Dorymenesa, Nikanora i Gorgiasza, dzielnych mężów należących do grona przyjaciół króla,
3:39 - i wyprawił ich z wojskiem liczącym czterdzieści tysięcy pieszych wojowników oraz siedem tysięcy jeźdźców. Mieli oni wkroczyć do Judei i - zgodnie z rozkazem króla - spustoszyć cały kraj.
3:40 - Ruszyli tedy z całym swoim wojskiem, dotarli aż do Emmaus i tam, na równinie, rozbili obóz.
3:41 - Na wieść o tym zaczęli ściągać do nich okoliczni kupcy. Przynosili ze sobą dużo srebra, złota i więzy na nogi, zamierzając nabyć sobie Izraelitów jako niewolników. Do wojsk Lizjasza dołączyły także oddziały syryjskie i filistyńskie.
3:42 - Kiedy Juda i jego bracia zobaczyli, jak wielkie zagraża im nieszczęście, kiedy się przypatrzyli namiotom wroga ustawionym już na ich ziemi, kiedy się dowiedzieli, jakie rozkazy wydał król, żeby zgładzić cały naród,
3:43 - zaczęli mówić jedni do drugich: Nie dopuścimy do zagłady naszego narodu, będziemy walczyć o nasz naród i wszystkie jego świętości.
3:44 - I zebrali się razem, aby stanąć do walki, także by się modlić i wypraszać sobie łaskę i zmiłowanie Boże.
3:45 - Jeruzalem było jak pustynie bezludne, żadne z jego dzieci nie wchodziło do niego ani z niego nie wychodziło. Wszystkie jego świętości były zbezczeszczone. W twierdzy osiedli cudzoziemcy, jak obce ludy w gospodzie. Jakub nie mógł się już ratować, flety i harfy zamilkły.
3:46 - Zebrali się tedy i ruszyli w stronę Mispy, miejscowości położonej niedaleko Jerozolimy. To właśnie w Mispa gromadzili się kiedyś Izraelici na modlitwę.
3:47 - I pościli tego dnia ubrani w pokutne wory, z głowami posypanymi popiołem i z porozdzieranymi szatami.
3:48 - Rozwijali zwoje prawa, szukając w nich rady, tak jak obce narody zwracają się po radę do posągów swoich bogów.
3:49 - Przynieśli także szaty kapłańskie, owoce składane jako pierwociny oraz dziesięcinę i kazali zebrać się razem nazirejczykom, którym skończył się czas ich ślubów.
3:50 - Wspólnie tak wołali donośnym głosem do nieba: Co mamy robić z tym wszystkim? Jak mamy postąpić z tymi ludźmi? Dokąd mamy ich skierować?
3:51 - Bezcześci się i hańbi Twój przybytek; Twoi kapłani żyją w nędzy i poniżeniu.
3:52 - Popatrz tylko: Przecież gromadzą się liczne obce narody, żeby nam zgotować zagładę. Ty wiesz dobrze, co zamierzają z nami uczynić.
3:53 - Jakże będziemy mogli ich powstrzymać, jeśli Ty nie przyjdziesz nam z pomocą?
3:54 - Grali przy tym na trąbach i wołali głośno.
3:55 - Potem wyznaczył Juda dowódców nad oddziałami liczącymi po tysiąc, sto, pięćdziesiąt i dziesięć osób.
3:56 - Wszystkim tym, którzy dopiero co zbudowali sobie dom, poślubili żonę, założyli winnicę albo po prostu się bali, pozwolił, zgodnie z prawem, wrócić do domu.
3:57 - W końcu całe wojsko ruszyło w drogę i po niedługim czasie rozbito obóz na południe od Emmaus.
3:58 - A Juda powiedział: Chwyćcie za broń i bądźcie dzielni! Przygotujcie się dobrze, byśmy mogli jutro wczesnym rankiem uderzyć na te obce ludy, które nadciągnęły tu, aby zniszczyć cały nasz naród i naszą świątynię.
3:59 - Wolimy raczej polec na wojnie niż patrzeć, jak nieszczęście spada na cały lud i na naszą świątynię.
3:60 - Ale niech się dzieje tak, jak chcą niebiosa.