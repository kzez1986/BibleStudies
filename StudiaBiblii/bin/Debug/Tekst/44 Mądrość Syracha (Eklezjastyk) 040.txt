40:1 - Smutny los został przygotowany dla każdego człowieka, brzemię dotkliwe przygniata Adamowych synów od chwili wyjścia z łona matki aż do dnia powrotu do matki wszystkich ludzi.
40:2 - Myślą ciągle o tym i boją się tego, że nadejdzie kiedyś nieunikniony dzień śmierci.
40:3 - Poczynając od tego, co na tronie zasiada, aż do biedaka leżącego na ziemi;
40:4 - od tego, który jest okryty byle jaką szmatą, wszystkich ogarnia gniew, zazdrość, przerażenie i niepokój, lęk przez śmiercią, zawiści i spory.
40:5 - I nawet wtedy, kiedy się położy odpocząć, sen nocny zmienia tylko jego utrapienia:
40:6 - zaledwie znalazł trochę spokoju, to mimo że snem zmożony, gnębią go jak w biały dzień rozmaite koszmary i czuje się tak, jakby uciekał przed bitwą.
40:7 - Gdy wreszcie wyzwoli się od nich i ze snu się budzi pozostaje zdziwienie, że bał się niepotrzebnie.
40:8 - Wszystkie stworzenia, od człowieka aż po zwierzę, taka sama - a grzeszników po siedemkroć gorsza - oczekuje przyszłość:
40:9 - śmierć, krwi rozlew, kłótnie i srogi miecz, nieszczęścia, głód, ucisk i utrapienie.
40:10 - Wszystko to zostało dla grzeszników stworzone, to przez nich również przyszedł potop na ziemię.
40:11 - A przecież wszystko, co z ziemi wyszło, wraca także do ziemi, a to, co z wody wyszło, powróci z pewnością do morza.
40:12 - Znikną kiedyś przekupstwo i niesprawiedliwość, a wiara sprawiedliwego będzie trwać na wieki.
40:13 - Bogactwa nieuczciwych rozpłyną się w dali jak potok, przeminą jak uderzenie gromu w czasie wielkiej burzy.
40:14 - I ucieszy się sprawiedliwy rozłożywszy ręce, a bezbożnych spotka zagłada.
40:15 - Odrośle bezbożnych ubogie są w gałęzie, a korzenie nieczystych trafiają na twardą skałę.
40:16 - Trzciny obficie rosnące nad wodami i nad rzek brzegami jako pierwsze zostaną wyrwane.
40:17 - Łaska [Boża] jest jak raj błogosławiony, a jałmużna trwać będzie na wieki.
40:18 - Pogodne życie wiodą: wolny i chętnie pracujący, lecz jeszcze lepiej wiedzie się temu, co jakiś skarb znalazł.
40:19 - Imię człowieka utrwalają dzieci i nowo zbudowane miasto, ale jeszcze bardziej - odkrycie prawdziwej mądrości. Liczne trzody i pola uprawne zapewniają dostatek, ale jeszcze bardziej - małżonka wierna.
40:20 - Wino i zabawy rozweselają serce, ale jeszcze bardziej czyni to głos wdzięczny.
40:21 - ---
40:22 - Piękno i wdzięk - to przyjemność dla oczu, lecz jeszcze przyjemniejsza jest zieleń pól świeżych.
40:23 - Przyjaciel i towarzysz spotykają się, gdy trzeba, w czasie jeszcze stosowniejszym - kobieta i mężczyzna.
40:24 - Gdy nadejdą dni ciężkie, szuka się opiekunów i braci, lecz jeszcze pożyteczniejsza jest wtedy jałmużna.
40:25 - Złoto i srebro sprawiają, że człowiek pewniej idzie, ale jeszcze bardziej czyni to dobra rada.
40:26 - Bogactwo i siła umacniają serce, ale jeszcze bardziej czyni to bojaźń Pana. Gdy boisz się Pana, nie zbraknie ci niczego, gdy jesteś bogobojny, niepotrzebne ci wsparcie.
40:27 - Bojaźń Pana - to raj błogosławiony, który cię osłania bardziej niż największa chwała.
40:28 - Synu mój, nie żyj z samej tylko jałmużny, lepiej jest bowiem umrzeć aniżeli żebrać.
40:29 - Życie człowieka patrzącego chciwie na stół drugiego nie zasługuje na miano prawdziwego życia. Kala sobie usta obcym pożywieniem, z dala się od niego trzyma mądry i dobrze wychowany.
40:30 - Prośba o jałmużnę brzmi słodko w ustach bezwstydnego, ale jego wnętrzności pali niczym ogień.