21:1 - Kiedy Manasses wstępował na tron, miał dwanaście lat i rządził w Jerozolimie przez lat pięćdziesiąt pięć. Jego matka nazywała się Chefsiba.
21:2 - Czynił on to, co złe w oczach Jahwe, naśladując wszystkie obrzydliwości tych narodów, które Jahwe usunął z ziemi przeznaczonej dla synów Izraela.
21:3 - Odbudował zniszczone przez jego ojca, Ezechiasza, miejsca kultu położone na wyżynach, wznosił ołtarze na cześć Baala i kazał wykonać aszerę - czynił tak jak Achab, król izraelski. Oddawał również cześć wszystkim zastępom niebieskim i służył im.
21:4 - Nawet w świątyni Jahwe zbudował ołtarze, mimo że Jahwe powiedział [o tym mieście]: W Jerozolimie przebywać będzie moje Imię.
21:5 - Zbudował ołtarze również dla wszystkich zastępów niebieskich na obydwu dziedzińcach świątyni Jahwe.
21:6 - Kazał też przeprowadzić swego syna przez ogień, zajmował się wróżbiarstwem i czarami; pozwolił działać różnym zaklinaczom i wieszczkom. I tak czynił coraz większe zło w oczach Jahwe, pobudzając go do wielkiego zagniewania.
21:7 - Aszerę, wykonaną na jego polecenie, kazał ustawić w świątyni Jahwe, o której Jahwe powiedział do Dawida i do jego syna Salomona: W tej świątyni i w Jerozolimie, wybranej spośród wszystkich pokoleń izraelskich, chcę pozostawić moje Imię po wszystkie czasy.
21:8 - Nie dopuszczę już więcej do tego, by synowie Izraela nadal błąkali się poza krajem, który dałem ich ojcom, jeśli tylko będą się starali wprowadzać w życie moje nakazy i prawa, przekazane im przez sługę mojego, Mojżesza.
21:9 - Ale oni nie usłuchali głosu Jahwe. Manasses sprowadzał ich coraz bardziej na manowce, tak że popełniali więcej zła niż wszystkie narody, które Jahwe zgładził, by ich ziemie oddać Izraelowi.
21:10 - Zaczął wtedy Jahwe przemawiać do nich przez usta swoich sług, proroków, mówiąc:
21:11 - Ponieważ Manasses, król judzki, dopuścił się tylu obrzydliwości i zła gorszego niż to, które popełniali przed nim wszyscy Amoryci, ponieważ doprowadził do tego, że wszyscy synowie Judy grzeszą służąc bożkom, przeto Jahwe, Bóg Izraela, oznajmia:
21:12 - Ześlę na Jeruzalem, na ziemię judzką takie nieszczęścia, że wszystkim, do których dotrze wieść o tym, zadźwięczy w uszach.
21:13 - Opaszę Jerozolimę sznurem [do mierzenia] od strony Samarii, zaciąży nad nią waga domu Achaba, oczyszczę Jerozolimę tak, jak wyciera się misę, a potem odwraca dnem do góry.
21:14 - Porzucę resztę mojego dziedzictwa i wydam je w ręce nieprzyjaciół, dla których stanie się łupem i pastwą.
21:15 - Wszystko dlatego, że czynili to, co złe w moich oczach i byli dla Mnie powodem zagniewania od czasu wyjścia ich ojców z Egiptu aż do dnia dzisiejszego.
21:16 - Rozlał też Manasses wiele krwi niewinnej, tak że płynęła po Jerozolimie od jednego do drugiego końca. Swoimi występkami doprowadził do tego, że grzeszyli wszyscy synowie Judy, czyniąc to, co złe w oczach Jahwe.
21:17 - Pozostałe dzieje Manassesa, wszystkie jego czyny, a zwłaszcza grzechy, których się dopuszczał, są opisane w Księdze Kronik Królów Judzkich.
21:18 - Kiedy Manasses odszedł do swoich przodków i został pochowany w ogrodzie koło swego pałacu, w ogrodzie Uzzy, władzę po nim objął jego syn Amon.
21:19 - Wstępując na tron, Amon miał dwadzieścia dwa lata i rządził w Jerozolimie przez dwa lata. Jego matka nazywała się Meszulemet i była córką Charusa z Jotba.
21:20 - Amon czynił wszystko, co złe w oczach Jahwe, tak zresztą jak jego ojciec, Manasses.
21:21 - Naśladował we wszystkim swego ojca i służył bożkom, których czcił jego ojciec, oddając im pokłony.
21:22 - Odszedł od Jahwe, Boga jego ojców, i nie chodził drogami [wskazanymi przez] Jahwe.
21:23 - Po jakimś czasie słudzy Amona uknuli przeciwko niemu spisek i zgładzili króla w jego własnym pałacu.
21:24 - Ale lud zgładził tych wszystkich, którzy spiskowali przeciwko królowi Amonowi. Lud przekazał po nim władzę jego synowi Jozjaszowi.
21:25 - Pozostałe dzieje Amona, wszystkie jego dokonania są opisane w Księdze Kronik Królów Judzkich.
21:26 - Pochowano go w jego własnym grobowcu, w ogrodzie Uzzy. Władzę po nim objął jego syn Jozjasz.