90:1 - Modlitwa męża Bożego, Mojżesza. O Panie, Ty byłeś naszą ucieczką z pokolenia na pokolenie.
90:2 - Nim jeszcze góry powstały, ziemia i cały wszechświat, od wieków i po wszystkie wieki Tyś Bogiem.
90:3 - Ty sprawiasz, że ludzie znów w proch się zmieniają, i mówisz do nich: Wracajcie, synowie ludzcy.
90:4 - Bo tysiąc lat to dla Ciebie dzień, który wczoraj minął, lub jak zaledwie jedno nocne czuwanie.
90:5 - Z roku na rok zasiewasz nowych ludzi i stają się podobni do rosnącej trawy,
90:6 - która zielenieje i kwitnie rano, a pod wieczór więdnie i usycha.
90:7 - Giniemy bowiem wskutek Twojego gniewu, unicestwia nas Twoja zapalczywość.
90:8 - Postawiłeś sobie przed oczy wszystkie nasze winy, nasze grzechy najskrytsze w świetle Twego oblicza.
90:9 - I tak upływają nam dni w cieniu Twego gniewu, jak jedno westchnienie kończymy nasze lata.
90:10 - Nasze życie trwa lat siedemdziesiąt lub gdy silni jesteśmy - najwyżej osiemdziesiąt. Najlepsze lata pełne umęczenia i trudu, wszystkie mijają szybko, i tak odlatujemy.
90:11 - Któż potrafi ocenić wielkość Twego gniewu, kto doznał lęku wobec Twej zapalczywości?
90:12 - Naucz nas liczyć dni nasze, a wtedy osiągniemy także mądrość serca.
90:13 - O Panie, zwróć się ku nam wreszcie i ulituj się nad Twymi sługami!
90:14 - Pozwól nam już z rana żywić się Twą dobrocią, a będziemy się radować i cieszyć przez wszystkie dni.
90:15 - I radość nam zsyłaj przez dni tyle, przez ile trzymałeś nas w udręczeniu. Pozwól nam cieszyć się przez lat tyle, przez ile znosiliśmy nieszczęścia.
90:16 - Pokaż swoje dzieła sługom Twoim i ich synom Twą wspaniałą potęgę!
90:17 - Niech zstąpi na nas dobroć Pana, Boga naszego. Niech raczy wspierać dzieła rąk naszych, niech to, co nasze ręce czynią, umacnia.