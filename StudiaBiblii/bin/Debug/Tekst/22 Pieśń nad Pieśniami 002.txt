2:1 - Ja jestem narcyzem z Szaronu i lilią z dolin. Oblubieniec:
2:2 - Jak lilia pomiędzy cierniami, tak moja umiłowana pośród innych dziewcząt. Oblubienica:
2:3 - Jak jabłoń pośród drzew dzikich, tak mój umiłowany wśród innych młodzieńców, Jakże bardzo pragnęłam usiąść w jego cieniu i kosztować owoców słodkich dla podniebienia!
2:4 - Zaprowadził mnie tam, gdzie wino piją, a sztandar, który trzymał nade mną, nazywa się „miłość”.
2:5 - Poczęstujcie mnie plackiem z rodzynkami, pozwólcie mi pokrzepić się jabłkami, bo jestem chora z miłości.
2:6 - Położył mi lewą rękę na głowie, a prawą ręką mnie objął. Oblubieniec:
2:7 - Zaklinam was, córy Jerozolimy, na gazele i na łanie polne, nie przeszkadzajcie mojej umiłowanej, nie budźcie jej, póki nie zechce wstać sama! Oblubienica:
2:8 - Już słyszę umiłowanego! Oto już nadchodzi, biegnie przez góry, skacze po wzniesieniach.
2:9 - Umiłowany mój podobny jest do gazeli lub do młodego jelenia. Stoi teraz za naszym murem, zagląda przez okno, patrzy poprzez kraty.
2:10 - I tak przemawia do mnie mój umiłowany: Przyjdź do mnie, umiłowana moja, przyjdź tu, piękności moja!
2:11 - Zima się już bowiem skończyła, deszcze już ustały i przeszły.
2:12 - Ziemia już pokrywa się kwieciem, nadszedł czas radosnych pieśni. Głos synogarlic rozbrzmiewa w krainie.
2:13 - Na drzewie figowym już pierwsze owoce i przyjemnie pachną kwiaty winnych krzewów. Przyjdź tedy, umiłowana moja, przyjdź tu, piękności moja!
2:14 - Gołębico moja, kryjąca się w skalnych rozpadlinach i nad urwistymi przepaściami! Pokaż mi swoje oblicze, pozwól twój głos usłyszeć, Bo słodki jest twój głos i czarujące oblicze twoje. Chór:
2:15 - Wyłapcie nam lisy, wszystkie młode lisy, bo niszczą winnice, a teraz kwitną winnice nasze. Oblubienica:
2:16 - Do mnie należy mój umiłowany, a ja do niego, On pasie swoje stado pomiędzy liliami.
2:17 - Zanim powieje wiatr wieczorny i zaczną znikać cienie, wróć i bądź podobny, mój umiłowany, do gazeli lub do młodego jelenia na górze Przymierza!