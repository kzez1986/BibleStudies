18:1 - A dla Twoich świętych bardzo wielka światłość była. Głosy ich wprawdzie słysząc, lecz postaci nie widząc, [Egipcjanie] błogosławionymi ich [Izraelitów] nazywali, że nie tak jak oni sami [Egipcjanie] cierpieli.
18:2 - Dzięki składali, że nie srożyli się ci, co przedtem byli znieważani, i prosili o przebaczenie swej wrogości.
18:3 - A za [ciemności] owe dałeś im słup ognisty, jako przewodnika na nieznaną drogę i [jako] słońce nieszkodliwe na wędrówkę chwalebną.
18:4 - Tamci zaś zasłużyli [na to], by nie mieć światła i aby być więźniami ciemności, za to, że w więzieniach trzymali synów Twoich, przez których miała być dana światu nieprzemijająca światłość Prawa.
18:5 - Kiedy postanowili wytracić niemowlęta sprawiedliwych i gdy już jedno dziecko było porzucone - ale zostało ocalone - dla ukarania ich zabrałeś im mnóstwo ich synów, a ich samych wygubiłeś podobnie w ogromnej wodzie.
18:6 - Noc owa była zapowiedziana już przedtem ojcom naszym, aby byli dobrego ducha i zrozumieli niezawodnie, jakim zawierzyli obietnicom.
18:7 - Było więc przez lud Twój oczekiwane wybawienie sprawiedliwych, a zatracenie niesprawiedliwych.
18:8 - W czym bowiem ukarałeś nieprzyjaciół, w tym nas, przywoławszy ku sobie, chwałą obdarzyłeś.
18:9 - Albowiem sprawiedliwi synowie dobrych potajemnie składali ofiary i ustanowili zgodnie prawo świętości, że święci będą jednakowo uczestnikami dóbr i niebezpieczeństw. I już śpiewali pieśni ojców.
18:10 - A tymczasem rozbrzmiewały skłócone głosy nieprzyjaciół i dochodziło żałosne opłakiwanie zamordowanych dzieci.
18:11 - Tę samą karę cierpiał sługa na równi z panem, te same męki znosił poddany i król.
18:12 - Podobnie wszyscy, od uderzenia jednej śmierci, mieli niezliczoną ilość umarłych i nawet nie starczyło żywych do grzebania [umarłych], gdyż w jednym okamgnieniu zginęło ich bardzo wielu.
18:13 - Z powodu czarów nie chcieli w nic wierzyć, dopiero gdy przyszła zagłada na ich pierworodnych, wyznali, że lud jest dzieckiem Bożym.
18:14 - Gdy bowiem wszystko trwało w spokojnej ciszy, a noc przebyła połowę swej drogi,
18:15 - wszechmocne słowo Twoje, pogromca nieubłagany, z niebios od królewskich tronów zstąpiło w sam środek ziemi zmierzającej ku zagładzie.
18:16 - Jako miecz ostry, niosący Twój nieodwołalny rozkaz, zatrzymawszy się, śmiercią napełniło wszystko i dosięgło samych niebios, krocząc po ziemi.
18:17 - A wtedy przeraziły ich od razu wizje snów niedobrych i zstąpiły [na nich] niespodziewane trwogi.
18:18 - I upadłszy jeden tu, drugi tam, na pół umarli, odkrywali przyczynę, dla której ginęli.
18:19 - Sny ich przerażające już wcześniej im to ukazały, aby nie zginęli nie wiedząc, dlaczego zło cierpią.
18:20 - Lecz także i sprawiedliwych spotkała próba śmierci, wielu zginęło na pustyni od plagi, ale Twój gniew nie trwał długo.
18:21 - Rychło bowiem począł nalegać mąż bez skazy, niosąc jako oręż swego posługiwania modlitwę i przebłagalne ofiary. Stawił czoło gniewowi i położył kres nieszczęściu, pokazując, że jest przyjacielem Twoim.
18:22 - Pokonał wszystko nie mocą ciała [swego] ani potęgą oręża, lecz słowem zwyciężył dręczyciela, wspominając ojców przysięgi i przymierza.
18:23 - Gdy bowiem gromadami już jedni na drugich bez życia padali, stanął po środku, złość powstrzymał i zagrodził do niej drogę żyjących.
18:24 - Bo na długiej szacie [jego] widniał cały wszechświat i chwalebne ojców [imiona] na czterorzędzie rzeźbionych kamieni, i Twój majestat na koronie jego głowy.
18:25 - Przed tym cofnął się Niszczyciel i był tym przerażony, albowiem sama próba gniewu wystarczyła.