7:1 - Lepsze dobre imię niż najdroższe pachnidła; lepszy dzień śmierci aniżeli dzień narodzin.
7:2 - Lepiej iść do domu żałoby niż nawiedzać domy wesela. Taki jest bowiem koniec każdego człowieka, niech więc pomyśli o tym, póki jeszcze żyje.
7:3 - Lepiej smucić się niż radować, bo przy zatroskanym obliczu uszlachetnia się serce.
7:4 - Człowiek mądry swym sercem jest w domu żałoby, a głupcy przebywają w domu wesela.
7:5 - Lepiej posłuchać, gdy mądry upomina, niż wysłuchiwać, kiedy głupi śpiewa.
7:6 - Do trzasku bowiem palących się cierni podobne są odgłosy śmiechu głupiego. I to jest także marność.
7:7 - Śmiech czyni głupim nawet mędrca, a wesołość sprawia, że traci się serce.
7:8 - Lepszy jest koniec każdej sprawy niż jej początek, lepsza jest cierpliwość aniżeli pycha.
7:9 - Nie popadaj zbyt łatwo w zagniewanie, bo gniew mieszka w sercu głupca.
7:10 - Nie pytaj też, dlaczego kiedyś było lepiej niż jest dzisiaj, bo takie pytanie nie świadczy o mądrości.
7:11 - Mądrość jest w swej wartości podobna do spadku: przynosi pożytek tym, którzy teraz żyją.
7:12 - Oparcie, które może dać mądrość, jest takie samo jak korzyść płynąca z pieniędzy. Jednakże przewaga mądrości na tym polega, że może ona ocalić tego, kto ją ma.
7:13 - Przypatrz się dziełom Bożym: Któż może wyprostować to, co On krzywym uczynił?
7:14 - Gdy nadejdą dni pomyślne, czuj się szczęśliwy, a gdy przyjdą złe dni, to nie zapominaj, że jedne i drugie pochodzą od tego samego Boga, bo człowiek nie może dostrzec niczego poza sobą.
7:15 - W moim życiu pełnym tylu marności widziałem zarówno sprawiedliwego ginącego w swej sprawiedliwości, jak i bezbożnego, który przetrwał mimo swej przewrotności.
7:16 - Nie bądź więc sprawiedliwy do przesady i nie bądź zbyt zachłanny na mądrość. Bo dlaczego miałbyś sam siebie doprowadzić do zguby?
7:17 - Ale też nie odchodź zbyt daleko od prawa i nie trwaj z uporem w niewiedzy. Bo dlaczego miałbyś przed czasem schodzić z tego świata?
7:18 - Najlepiej, jeśli będziesz wierny jednemu, a drugiego też nie wypuścisz z ręki. Bo kto boi się Boga, zawsze będzie postępował słusznie.
7:19 - Kto ma mądrość, ten jest silniejszy niż dziesięciu zarządców miasta.
7:20 - Nie ma na ziemi tak sprawiedliwego, żeby tylko czynił dobrze i nie popełnił nigdy żadnego grzechu.
7:21 - Nie przywiązuj też tak wielkiej wagi do wszystkiego, o czym się opowiada dokoła, żebyś przypadkiem nie usłyszał, jak twój sługa ci złorzeczy.
7:22 - Ty sam wiesz najlepiej, ile razy złorzeczyłeś innym!
7:23 - Wszystko to starałem się zbadać wedle mojego rozeznania i bardzo chciałem być mądry, lecz nie leżało to w mojej mocy.
7:24 - Nie jest w mojej mocy to, co istnieje. Jest głęboko, głęboko ukryte, i któż będzie w stanie to znaleźć?
7:25 - I zacząłem dalej zastanawiać się nad tym, co to jest mądrość oraz nagroda i kara. Doszedłem do przekonania, że zło to jest głupota, a wielka głupota - to po prostu szaleństwo.
7:26 - Doszedłem przy tym do wniosku, że nieszczęściem większym od śmierci jest kobieta, bo ona sama - to pułapka, jej serce - to sieć, a ramiona - to łańcuchy. Kto podoba się Bogu, ten zdoła jej uniknąć, natomiast bezbożnik wpada w jej ręce.
7:27 - Oto, do czego doszedłem - mówi Kohelet - rozważając razem to wszystko, co widziałem.
7:28 - Albo raczej próbując znaleźć to, czego bezskutecznie szukałem. Na tysiąc mężczyzn, jednego uznałbym za prawego, ale nawet wśród wszystkich kobiet - żadnej.
7:29 - Jedno natomiast stwierdzam z całą pewnością: Bóg stworzył człowieka prawym; to człowiek zaczął potem szukać różnych wybiegów.