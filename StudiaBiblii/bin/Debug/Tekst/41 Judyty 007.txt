7:1 - Następnego dnia Holofernes wydał rozkaz wszystkim swoim oddziałom oraz wojownikom najemnym, ażeby ruszyli na Betulię, obsadzili przejścia górskie i przygotowali się do walki z Izraelitami.
7:2 - Jeszcze więc tego dnia ruszyły w drogę wszystkie jego oddziały. Całe wojsko liczyło sto siedemdziesiąt tysięcy jeźdźców; do tego dochodziły niezliczone tabory i ci, którzy się nimi zajmowali - ogromny tłum ludzi.
7:3 - Rozbili swoje namioty na równinie pod Betulią w pobliżu źródła i zajęli rozległy teren, szeroko od Dotain do Belbaim, a długi od Betulii do Kyamon, które graniczy z doliną Ezdrelonu.
7:4 - Kiedy Izraelici zobaczyli takie tłumy ludzi, przerazili się i zaczęli mówić: Przecież to mrowie ludzkie spustoszy cały kraj. Ich naporu nie wytrzymają ani wysokie góry, ani doliny, ani żadne wzniesienie.
7:5 - Dlatego wszyscy chwycili za broń, pozapalali ognie na wieżach obronnych miasta i przez całą noc trzymali straże.
7:6 - Następnego dnia nadciągnął Holofernes ze swoją konnicą na oczach wszystkich Izraelitów zgromadzonych w Betulii.
7:7 - Najpierw zbadał wszystkie przejścia wiodące do miasta, potem odszukał źródła wody i polecił ich pilnować. Następnie rozkazał zostawić tylko uzbrojone posterunki, a sam odszedł do swego wojska.
7:8 - Wtedy to przybyli do niego dowódcy wojskowi Edomitów, starsi Moabitów oraz zarządcy prowincji nadbrzeżnych i powiedzieli:
7:9 - Racz, władco nasz, wysłuchać naszej rady, jeśli chcesz, żeby twoich wojowników nie spotkało nic złego.
7:10 - Otóż musisz wiedzieć, że cały naród izraelski liczy nie tyle na swoje miecze, ile na wysokie góry, które zamieszkuje. I rzeczywiście, nie jest łatwo dostać się na same szczyty gór, w których oni mieszkają.
7:11 - Dlatego, władco nasz, unikaj z nimi starcia w otwartej bitwie; w ten sposób nie utracisz ani jednego spośród twoich wojowników.
7:12 - Pozostań w twoim obozie i nie narażaj na niebezpieczeństwo nikogo spośród twoich ludzi! Wystarczy, ze twoi słudzy obsadzą źródło znajdujące się u podnóża gór.
7:13 - Stamtąd bowiem czerpią mieszkańcy Betulii wodę dla siebie. Po pewnym czasie tak dokuczy im pragnienie, że sami zaczną wychodzić z miasta. Tymczasem my razem z naszymi ludźmi zajmiemy sąsiednie szczyty górskie i będziemy pilnowali, żeby nikt nie mógł się wydostać z miasta.
7:14 - Wtedy zaczną padać z głodu razem ze swymi żonami i dziećmi i zanim jeszcze dobędziemy na nich miecze, będą leżeli beż życia na drogach przed swymi domami.
7:15 - I tak surowo im odpłacisz za opór, jaki ci stawiali, zamiast wyjść ci naprzeciw i prosić pokornie o pokój.
7:16 - Słowa te spodobały się Holofernesowi i jego dowódcom wojskowym. Wydał tedy rozkaz, żeby się trzymano tej rady.
7:17 - Uformowano zatem specjalny oddział Ammonitów, dołączając do nich pięć tysięcy Asyryjczyków, którzy udali się razem w drogę. [Pierwszy] obóz rozbili na równinie, obsadzając studnie i źródła wody Izraelitów.
7:18 - Edomici zaś i pozostali Ammonici rozbili swoje namioty na górze naprzeciw miasta Dotain. Jeszcze inne oddziały wojska posłano na południe i na wschód, w kierunku miasta Egrebel, położonego niedaleko Chus nad potokiem Mochmur. Reszta Asyryjczyków obozowała na równinie, opanowawszy cały kraj. Ich namioty i wszystkie tabory tworzyły ogromny obóz. Mnóstwo ludzi było wprost niezliczone.
7:19 - A Izraelici nieustannie wołali o pomoc do swego Pana i Boga. Upadli bowiem na duchu, widząc, że wróg otoczył ich ze wszystkich stron i że nie ma już żadnej możliwości wydostania się z okrążenia.
7:20 - Po trzydziestu czterech dniach oblegania ich przez całe wojsko asyryjskie a więc oddziały najemników, rydwanów i konnicę, mieszkańcom Betulii zaczęło brakować wody; opróżnione zostały wszystkie zbiorniki na wodę.
7:21 - Cysterny były puste. W ciągu następnych dni nikt z oblężonych nie mógł się napić do syta. Woda była wydzielana w niewielkiej ilości.
7:22 - Padały więc z pragnienia ich dzieci, kobiety i młodzieńczej mdleli z pragnienia, padając na ulicach miasta i przy miejskich bramach. Wszyscy byli bardzo wyczerpani.
7:23 - Wtedy zebrał się cały lud, młodzież, kobiety i dzieci, przyszli do Ozjasza oraz naczelników miasta i zaczęli głośno lamentować, wołając do starszych ludu:
7:24 - Niech sam Bóg będzie naszym i waszym sędzią, ale wyrządziliście wielką krzywdę nam wszystkim nie chcąc zawrzeć układu pokojowego z Asyryjczykami.
7:25 - Teraz nie ma już dla nas żadnego ratunku, gdyż Bóg wydał nas w ich ręce. Będziemy padali z pragnienia, ginąc na ich oczach.
7:26 - Nie zostaje wam już teraz nic innego jak wezwać ich tu i wydać miasto na łup wojownikom i całego wojska Holofernesa.
7:27 - Lepiej będzie dla nas, jeśli dostaniemy się w ich ręce. Staniemy się, co prawda, ich niewolnikami, ale ocalimy nasze życie i nie będziemy musieli patrzeć własnymi oczyma na konanie naszych niemowląt, kobiet i dzieci.
7:28 - Zaklinamy was na niebo i ziemię, na naszego Boga i Pana naszych ojców, który nas karze dziś za nasze grzechy i za występki naszych ojców, prosząc, żeby Bóg raczył nie wypełniać dziś na nas wszystkich gróźb swoich.
7:29 - I całe zgromadzenie podniosło bardzo głośny lament. Wszyscy wołali donośnym głosem do Boga i Pana.
7:30 - Ale Ozjasz powiedział do nich: Bracia, odwagi! Musimy wytrzymać jeszcze pięć dni. W tym czasie Pan, nasz Bóg, znów okaże nam swoje miłosierdzie. Nie opuści nas na zawsze.
7:31 - Jeżeli w ciągu tych dni nie przyjdzie nam z pomocą, uczynię to, czego się domagacie.
7:32 - Potem odprawił ludzi i kazał im wrócić na stanowiska. Udali się więc wszyscy na mury i wieże obronne miasta. Kobietom zaś i dzieciom kazał wrócić do domów. W całym mieście panowało wielkie przygnębienie.