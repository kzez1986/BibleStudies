95:1 - Przyjdźcie, śpiewać będziemy radośnie przed Panem i wysławiać Skałę naszego zbawienia.
95:2 - Zbliżmy się z uwielbieniem do Jego oblicza, zaśpiewajmy Mu pieśni radości.
95:3 - Bo Pan nasz jest wielkim Bogiem i władzę ma nad wszystkimi bogami.
95:4 - W Jego rękach są głębokości ziemi, Jego są także wszystkie szczyty górskie.
95:5 - Jego jest morze, które On sam uczynił, oraz ziemia sucha, Jego rękami stworzona.
95:6 - Przyjdźcie, padnijmy przed Nim i złóżmy Mu pokłon, uklęknijmy przed Panem i Stwórcą naszym!
95:7 - Bo On jest naszym Bogiem, my zaś ludem pastwiska Jego, trzodą przez Niego prowadzoną. Ach, obyście posłuchali dziś, jak woła:
95:8 - Nie zatwardzajcie waszych serc jak w Meriba, jak na pustyni za dni Massa!
95:9 - To tam kusili Mnie ojcowie i wystawiali na próbę, choć przecież czyny moje widzieli.
95:10 - Przez lat czterdzieści budziło we mnie odrazę tamto pokolenie, powiedziałem tedy: Są to ludzie o zagubionym sercu i dróg moich nie znają.
95:11 - Dlatego poprzysiągłem im w moim zagniewaniu, że nie wejdą do mego odpoczynku.