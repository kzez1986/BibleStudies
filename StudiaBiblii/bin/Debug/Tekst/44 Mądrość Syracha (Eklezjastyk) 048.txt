48:1 - I oto powstał jak ogień Eliasz, a słowo jego paliło jak pochodnia.
48:2 - To on sprowadził na nich klęskę głodu i zdziesiątkował ich w swej zapalczywości.
48:3 - Mocą słowa Pańskiego zaryglował niebo i sprowadził trzy razy wielki ogień na ziemię.
48:4 - Zdobyłeś sobie, Eliaszu, wielką chwałę przez cuda! Nikt nie może się chwalić, że jest tobie równy.
48:5 - To ty zmarłego przywróciłeś do życia i słowem Najwyższego wyprowadziłeś go z Szeolu.
48:6 - To ty doprowadziłeś do upadku królów i wielkich tego świata zrzuciłeś z posłania.
48:7 - To ty usłyszałeś skargi na Synaju, a na Horebie wyroki pomstowania.
48:8 - To ty namaściłeś królów na mścicieli, a proroków na swoich następców.
48:9 - To ciebie uniosły skłębione płomienie na rydwanie ciągnionym przez ogniste rumaki.
48:10 - Naznaczony zostałeś specjalnymi groźbami do ułagodzenia gniewu, zanim jeszcze wybuchnie. Miałeś serca ojców zwrócić znów ku synom i tak odnowić pokolenia Jakuba.
48:11 - Błogosławieni, którzy cię zobaczą, i ci, którzy w miłości posnęli, albowiem my także posiądziemy życie.
48:12 - Kiedy Eliasza uniosło skłębione powietrze, duch Eliasza Elizeusza napełnił, który dopóki żył, nie lękał się nikogo i nikt nie był w stanie w niczym go pokonać.
48:13 - Dla niego nic nie było zbyt wielkie, a jego ciało jeszcze w grobie prorokowało.
48:14 - Za życia wielu cudów dokonał, a w chwili jego śmierci działy się rzeczy dziwne.
48:15 - Lecz mimo wszystko lud się nie nawracał i nie wyrzekał się swych grzechów. Zostali tedy wygnani do odległych krain i rozproszeni po całej ziemi.
48:16 - Została tylko mała resztka tego ludu i jego przywódca z domu Dawida. Niektórzy z nich, co prawda, żyli uczciwie, ale inni nadal pomnażali swe występki.
48:17 - Ezechiasz obwarował całe swoje miasto i doprowadził do niego wodę. Żelazem przebił się przez twarde skały i zbudował zbiorniki na wodę.
48:18 - Za jego dni uderzył Sennacheryb, który wysławszy rabsaka, zaatakował Syjon, i był zaślepiony całkowicie w swojej wyniosłości.
48:19 - Zaczęły tedy trząść się ich serca i ręce i czuli się zbolali jak rodzące niewiasty.
48:20 - I wołali do miłosiernego Pana, wyciągając ku Niemu swe ręce. A Święty z niebios zaraz ich wysłuchał i wybawił ich wszystkich rękami Izajasza.
48:21 - Rozgromił obóz Asyryjczyków, wyniszczył ich wszystkich Jego anioł.
48:22 - Czynił zaś Ezechiasz to, co miłe Panu, i szedł wiernie drogą swego przodka Dawida, słuchając uważnie proroka Izajasza, wielkiego i wiernego w tym wszystkim, co widział.
48:23 - To on, za dni swoich, cofnął w biegu słońce i przedłużył przez to życie królowi.
48:24 - Potęgą swego umysłu przewidział koniec czasów i zesłał pociechę cierpiącym na Syjonie.
48:25 - Ukazał przyszłość aż po wieczne czasy oraz rzeczy zakryte, nim jeszcze stać się miały.