2:1 - Synu mój, jeśli chcesz służyć Panu, musisz się przygotować na różne doświadczenia!
2:2 - Bądź serca prawego i miej odwagę, i nie poddawaj się czasu utrapienia!
2:3 - Zaufaj Panu i nie odchodź od niego, żebyś był wywyższony, gdy nadejdzie koniec.
2:4 - Przyjmuj więc wszystko, co cię spotka, i bądź wytrzymały we wszystkich udrękach!
2:5 - Złoto jest bowiem oczyszczane w ogniu, a ci, których Bóg miłuje - w piecu różnych utrapień.
2:6 - Zaufaj Bogu, a On będzie cię wspierał, w Nim nadzieję pokładaj - On wyprostuje twe drogi.
2:7 - Wy, którzy boicie się Pana, zaufajcie miłosierdziu Jego, nie odchodźcie od Niego, żebyście nie upadli.
2:8 - Wy, którzy boicie się Pana, zaufajcie Jemu, a On nie poskąpi wam nagrody swojej.
2:9 - Wy, którzy boicie się Pana, oczekujcie na wasze zbawienie, na radość, co nie przemija i na zmiłowanie.
2:10 - Popatrzcie na pokolenia minione i zobaczcie: kto z tych, co zaufali Panu, doznał pohańbienia? Kto w Nim nadzieję pokładał, a został opuszczony? Kto nie został wysłuchany, kiedy wołał do Niego?
2:11 - Łaskawy bowiem jest Pan i miłosierny, grzechy darowuje i wspomaga za dni utrapienia.
2:12 - Biada zaś sercom wątpiącym i rękom opuszczonym, i ludziom chodzącym podwójnymi drogami.
2:13 - Biada sercu, co w swym otępieniu nie ma wiary; nie dozna też nigdy żadnej opieki.
2:14 - Biada wam, którzyście utracili cierpliwość. Cóż uczynicie, kiedy Pan zacznie was sądzić?
2:15 - Kto boi się Pana, słucha też słów Jego, a kto Jego miłuje, trzyma się dróg Jego.
2:16 - Kto boi się Pana, pragnie Mu się podobać, a kto Go kocha, wypełnia Jego Prawo.
2:17 - Kto boi się Pana, ma serce otwarte i dlatego korzy się przed Jego obliczem.
2:18 - Lepiej jest dostać się w ręce Pana niż w ręce człowieka, bo jak wielkość Jego, tak i miłosierdzie.