40:1 - Jahwe tak przemówił do Mojżesza:
40:2 - W pierwszym dniu pierwszego miesiąca postawisz przybytek wraz z Namiotem Spotkania.
40:3 - Umieścisz tam Arkę Świadectwa i przykryjesz arkę zasłoną.
40:4 - Przyniesiesz stół i położysz na nim wszystko, co powinno się tam znajdować. Ustawisz także świecznik, a na nim lampy.
40:5 - Postawisz również przed Arką Świadectwa ołtarz ze szczerego złota i zawiesisz zasłonę przy wejściu do przybytku.
40:6 - Przed wejściem do przybytku i do Namiotu Spotkania ustawisz ołtarz całopalenia.
40:7 - Pomiędzy Namiotem Spotkania a ołtarzem umieścisz naczynie do obmyć i napełnisz je wodą.
40:8 - Urządzisz dziedziniec dokoła i zawiesisz zasłonę przy wejściu na dziedziniec.
40:9 - Potem weźmiesz olej namaszczenia i namaścisz przybytek i wszystko, co się w nim znajduje. Namaścisz go i wszystkie znajdujące się w nim przedmioty. I będzie odtąd święty.
40:10 - Namaścisz ołtarz całopaleń i wszystkie jego przybory. Poświęcisz ołtarz i od tego czasu będzie bardzo święty.
40:11 - Namaścisz wreszcie naczynie do obmyć z jego podstawą i je poświęcisz.
40:12 - Potem sprowadzisz Aarona i jego synów w pobliże wejścia do Namiotu Spotkania i obmyjesz ich wodą.
40:13 - Następnie nałożysz na Aarona jego święty strój, namaścisz go i poświęcisz i będzie mi służył jako kapłan.
40:14 - Każesz także sprowadzić synów Aarona i włożywszy na nich ich szaty,
40:15 - namaścisz ich tak, jak namaściłeś ich ojca, i będą mi służyć jako kapłani. Dzięki temu namaszczeniu staną się kapłanami na wieki pośród ich potomków.
40:16 - Mojżesz uczynił wszystko, co mu nakazał Jahwe. Dokładnie tak zrobił.
40:17 - W pierwszym dniu pierwszego miesiąca drugiego roku przybytek został wzniesiony.
40:18 - Mojżesz zbudował przybytek, umocował cokoły, umieścił w nich deski, założył belki poprzeczne, postawił słupy.
40:19 - Potem zbudował nad przybytkiem namiot i pokrył go według wskazań danych Mojżeszowi przez Jahwe.
40:20 - Następnie wziął Świadectwo i położył je w arce. Wsunął w pierścienie arki drążki, a na wierzchu umieścił przebłagalnię.
40:21 - Arkę wniósł do przybytku, po czym, zawiesiwszy zasłonę oddzielającą, zakrył nią Arkę Świadectwa, zgodnie z tym, co Jahwe nakazał Mojżeszowi.
40:22 - W Namiocie Spotkania postawił stół po stronie północnej przybytku, poza zasłoną.
40:23 - Na stole położył chleby przed Jahwe, tak jak to Jahwe polecił Mojżeszowi.
40:24 - Świecznik ustawił w Namiocie Spotkania, naprzeciw stołu, od strony południowej przybytku,
40:25 - a na świeczniku umieścił lampy, według wskazań danych przez Jahwe Mojżeszowi.
40:26 - Ołtarz ze złota postawił również w Namiocie Spotkania, przed zasłoną.
40:27 - Kazał na nim zapalić kadzidło, zgodnie z poleceniem wydanym przez Jahwe Mojżeszowi.
40:28 - Nad wejściem do przybytku zawiesił zasłonę.
40:29 - Przy wejściu do Namiotu Spotkania ustawił ołtarz całopalenia i złożył na nim ofiarę całopalenia i ofiarę suchą, według wskazań danych przez Jahwe Mojżeszowi.
40:30 - Pomiędzy Namiotem Spotkania a ołtarzem umieścił naczynie do obmyć, napełniając je wodą.
40:31 - Mojżesz, Aaron i jego synowie tam właśnie obmyli sobie ręce i nogi.
40:32 - Gdy mieli wejść do Namiotu Spotkania, aby zbliżyć się do ołtarza, najpierw obmywali się, tak jak Jahwe nakazał Mojżeszowi.
40:33 - Urządził też [Mojżesz] wokół przybytku i ołtarza dziedziniec i zawiesił zasłonę przy wejściu na dziedziniec. W ten sposób dokonał Mojżesz swego dzieła.
40:34 - Wtedy obłok okrył Namiot Spotkania, a chwała Jahwe napełniła przybytek.
40:35 - Mojżesz nie mógł już wejść do Namiotu Spotkania, bo obłok zakrywał namiot, a chwała Jahwe wypełniała cały przybytek.
40:36 - Synowie Izraela, jak długo trwała ich wędrówka, wyruszali w dalszą drogę zawsze wtedy, kiedy obłok unosił się znad przybytku.
40:37 - Dopóki obłok się nie unosił, nie ruszali się z miejsca, czekając, aż uniesie się obłok.
40:38 - W ciągu dnia bowiem na przybytku spoczywał obłok Jahwe, a podczas nocy ukazywał się wszystkim synom Izraela ogień w obłoku. I tak było przez cały czas ich wędrówki.