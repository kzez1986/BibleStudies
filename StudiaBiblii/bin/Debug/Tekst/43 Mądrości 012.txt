12:1 - We wszystkim bowiem jest Twoje niezniszczalne tchnienie.
12:2 - Dlatego też upadających napominasz delikatnie, a przypominając to, czym grzeszą, nakazujesz, aby zła zaniechali i uwierzyli w Ciebie, Panie.
12:3 - Albowiem dawnych mieszkańców świętej ziemi Twojej
12:4 - znienawidziłeś za ich dopuszczenie się obrzydliwości, czarodziejstw i bezbożnych obrzędów,
12:5 - tych bezlitosnych zabójców [własnych] dzieci, tych, co ucztując jedli wnętrzności ludzkich ciał i pili krew wtajemniczonych podczas uczty krwawej,
12:6 - i rodziców własnoręcznie mordujących bezbronne istoty. Postanowiłeś [ich] wytracić rękami ojców naszych,
12:7 - ażeby ziemia najbardziej Ci ze wszystkich droga była mieszkaniem godnym Bożych dzieci.
12:8 - Ale nawet Ty przebaczyłeś, jako że są ludźmi, i wysłałeś szerszenie, zwiastunów wojska Twego, aby ich wytracały powoli.
12:9 - Nie [dlatego] jakobyś nie mógł w zbrojnym starciu oddać bezbożnych w sprawiedliwe ręce lub sprawić, by w okamgnieniu rozszarpały ich dzikie zwierzęta, albo żeby byli wytraceni nieubłaganym słowem,
12:10 - [lecz dlatego, że] powoli wymierzając karę, dawałeś możność pokutowania, chociaż dobrze wiedziałeś, że przewrotni są od urodzenia, że złość ich jest przyrodzona i że na wieki myśl ich się nie zmieni.
12:11 - Nasieniem bowiem byli przeklętym od początku. Lecz Ty nie z obawy przed kimkolwiek wybaczyłeś im ich wykroczenia.
12:12 - Któż Ci bowiem powie: „Coś uczynił?” Albo kto się przeciwstawi wyrokowi Twemu? Kto będzie Cię oskarżał o to, że zginęły narody, które Ty stworzyłeś? Albo kto powstanie przeciwko Tobie jako obrońca niesprawiedliwych ludzi?
12:13 - Nie masz bowiem innego boga oprócz Ciebie, który się troszczysz o wszystko, i nie potrzebujesz nikogo przekonywać, że nie wydajesz wyroków niesprawiedliwie.
12:14 - Ani król, ani żaden możnowładca nie będzie się sprzeciwiać Tobie z powodu tych, których ukarałeś.
12:15 - Będąc bowiem sprawiedliwym, wszystko sprawiedliwie urządzasz, uważając za rzecz niegodną Twojej mocy wbrew sprawiedliwości potępiać tego, kto nie powinien być karany.
12:16 - Moc Twoja jest początkiem sprawiedliwości, a to, żeś Panem wszystkich, sprawia, że wszystkim przebaczasz.
12:17 - Moc bowiem okazujesz, gdy Cię nie uznają za pełnego mocy, a zuchwałość karzesz w tych, którzy poznali Twą siłę.
12:18 - Ty jednak pełen mocy, z łagodnością wyroki sprawujesz, i rządzisz nimi z miłosierdziem wielkim. Bo jeśli tylko chcesz, jesteś potężny.
12:19 - I przez takie to czyny lud Twój pouczyłeś, że sprawiedliwy winien być łaskawy dla ludzi, i błogą nadzieją synów Twych napełniłeś, gdyż po grzechach dajesz nawrócenie.
12:20 - Jeżeli bowiem nieprzyjaciół sług Twoich i ludzi śmierci winnych z tak wielką pobłażliwością i miłosierdziem karałeś, dając czas i możność, aby zła zaniechali,
12:21 - to z jakąż troskliwością sądziłeś synów Twoich, których ojcom dałeś przysięgi i przymierza, pełne dóbr obiecanych.
12:22 - Tak więc, gdy nas pouczasz, nieprzyjaciół naszych karcisz z umiarkowaniem, abyśmy wydając wyroki, o Twej dobroci pamiętali, a na Twe miłosierdzie liczyli, kiedy [sami] będziemy sądzeni.
12:23 - Dlatego też tym, co wiedli życie nieroztropne i niesprawiedliwe, zadałeś cierpienia przez to, co czcią otaczali.
12:24 - Albowiem po błędnych drogach zaszli zbyt daleko, za bogów biorąc to, co najpodlejsze pośród zwierząt, uwiedzeni na sposób nierozumnych dzieci.
12:25 - Dlatego też jak na nierozumne dzieci karę na nich, ku pośmiewisku, zesłałeś.
12:26 - Ci zaś, których nie odmieniły ośmieszające chłosty, poznają sąd godny Boga.
12:27 - To bowiem, przez co cierpiąc, unosili się gniewem, i to, co jak bóstwa czcili, to właśnie stało się narzędziem ich kary. Patrząc na Tego, którego nie chcieli kiedyś uznać, zobaczyli w Nim Boga prawdziwego. Dlatego też przyszło na nich najwyższe potępienie.