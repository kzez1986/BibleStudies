29:1 - I dalej tak przemawiał Hiob:
29:2 - Och, gdyby mi się znowu wieść zaczęło, jak dawniej przed miesiącami, jak za dni, kiedy Bóg mnie osłaniał,
29:3 - gdy Jego światłość nad mą głową jaśniała, a ja przez ciemności w Jego świetle kroczyłem!
29:4 - Tak jak to było za dni mej dojrzałości, gdy życzliwość Boga osłaniała mój namiot,
29:5 - kiedy Wszechmocny ze mną przebywał i otaczały mnie w krąg moje dzieci,
29:6 - gdy moje stopy brodziły w mleku, a strumienie oliwy ze skał wypływały.
29:7 - Wchodziłem wtedy przez bramę do miasta i zasiadłem na placu.
29:8 - Na mój widok młodzi schodzili z drogi, starsi podnosili się z miejsc i stali.
29:9 - Książęta przestawali mówić, kładąc dłonie na ustach.
29:10 - Milkły głosy wielmożów, przywierał im do podniebienia język.
29:11 - Chwaliły mnie uszy słyszące me słowa, godziły się na wszystko oczy widzące me czyny.
29:12 - Wspomagałem bowiem biedaka, kiedy o to prosił, i sierotę, gdy nie miał pomocy.
29:13 - Błogosławili mnie nędzarze, serca wdów radowałem.
29:14 - Przyodziewałem się w sprawiedliwość, prawem okrywałem me ciało i głowę.
29:15 - Ślepym wzrok zastępowałem i sprawiałem, że chromi chodzili.
29:16 - Ojcem byłem dla ubogich, rozstrzygałem spory nawet wśród obcych.
29:17 - Roztrzaskałem szczękę złoczyńcy, z zębów wydzierałem mu łupy.
29:18 - I myślałem sobie: Teraz już odpocznę w moim gnieździe, jak ziarna piasku będę pomnażał dni moje.
29:19 - Zapuszczę korzenie aż do głębin wody, na moich gałęziach będzie nocna rosa.
29:20 - Ciągle na nowo będą mi cześć oddawać, a łuk w moim ręku będzie zawsze giętki.
29:21 - Byli mi posłuszni i czekali na mnie, w milczeniu rad moich słuchali.
29:22 - Kiedy ja mówię, nikt nie zabiera głosu, jak krople rosy tak zapadają w nich moje słowa.
29:23 - Jak na deszcz wyczekują na mnie, otwierają swe usta jak na deszcz spóźniony.
29:24 - Uśmiecham się do tych, co we wszystko zwątpili, i nie są w stanie zasmucić mej twarzy.
29:25 - Ja mówię, co mają czynić, ja jestem ich głową, jak król zasiadam wśród tłumów na tronie, jak ktoś, kto smutnych pociesza.