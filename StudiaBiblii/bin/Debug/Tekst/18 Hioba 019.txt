19:1 - A Hiob odpowiadając powiedział:
19:2 - Jak długo jeszcze chcecie mnie dręczyć i nękać swoimi słowami?
19:3 - Po raz dziesiąty mnie znieważacie i nie wstyd wam było mnie obrażać.
19:4 - Gdybym naprawdę zbłądził niechcący, ta niepewność byłaby we mnie.
19:5 - Rzeczywiście chcecie mnie pognębić i udowodnić mi moją słabość?
19:6 - Wiedzcie o tym, że Bóg mnie doświadcza, że dokoła zastawił swe sieci.
19:7 - Gdy krzyczę: „Gwałt” - nie ma odpowiedzi, gdy wzywam pomocy - nikt nie przychodzi.
19:8 - Zagrodził mi przejście - nie mogę się ruszyć, moje drogi pogrążył w ciemnościach.
19:9 - Odarł mnie z wszelkiej godności, zabrał mi z głowy koronę.
19:10 - Wszystko dokoła mnie zburzył, zmusił do odejścia, nadzieję wyrwał ze mnie jak drzewo.
19:11 - Zapłonął przeciwko mnie gniewem i między swe wrogi policzył.
19:12 - Jego wojska razem wyruszyły na mnie, wszystkie kierują się w moją stronę, ze wszystkich stron otaczają mój namiot.
19:13 - Oddalił ode mnie mych braci, unikają mnie znajomi.
19:14 - Nie mogę już liczyć na krewnych i przyjaciół, zapomnieli mnie dawni moi goście.
19:15 - Nawet dla mych służebnic stałem się obcy, jestem dla nich jak gdyby z obcego plemienia.
19:16 - Gdy mego sługę wołam, nawet nie odpowie, muszę go sam o wszystko ciągle błagać.
19:17 - Żona brzydzi się mym oddechem i własnym braciom cuchnę.
19:18 - Nawet małe dzieci okazują mi wzgardę, szydzą ze mnie, gdy podnieść się próbuję.
19:19 - Stronią ode mnie przyjaciele, odwracają się ode mnie ci, których kocham.
19:20 - Kości mi przylgnęły do skóry i ciała, trochę skóry moich warg zostało tylko wokół zębów.
19:21 - Zlitujcie się, zlitujcie nade mną, przyjaciele moi, bo dotknęła mnie Boża prawica.
19:22 - Czemu wy- jak Bóg- mnie nękacie? Nie wystarczy wam widok mego ciała?
19:23 - Och, gdyby ktoś mógł spisać moje słowa i zamknąć je w jednej księdze.
19:24 - Albo żelaznym rylcem lub ołowiem na zawsze utrwalić w skale!
19:25 - Lecz wiem, że mój Wybawca żyje i jako ostatni ukaże się na ziemi.
19:26 - Powstawszy posadzi mnie obok siebie i znów w ciele moim będę widział Boga.
19:27 - Jego samego tylko ja zobaczę, będą nań patrzeć moje oczy nie jak na obcego, już tęskni za Nim serce w moich piersiach.
19:28 - Gdy spytacie: Jak go dosięgnąć? O co go oskarżyć? -
19:29 - Sami zadrżyjcie przed mieczem, bo po wielkim gniewie miecz przyjdzie. Nie zapominajcie, że sąd istnieje.