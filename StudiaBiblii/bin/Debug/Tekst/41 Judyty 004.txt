4:1 - Izraelici, którzy mieszkali w Judei, również słyszeli o tym wszystkim, co Holofernes, naczelny dowódca wszystkich wojsk króla asyryjskiego Nabuchodonozora, uczynił innym narodom, jak złupił i zniszczył ich świętości.
4:2 - Ogarnęło ich zatem wielkie przerażenie. Obawiali się szczególnie o los Jerozolimy oraz świątyni ich Pana Boga.
4:3 - Nie upłynęło przecież jeszcze zbyt wiele czasu od ich powrotu z wygnania. Nie tak dawno zgromadzili się wszyscy mieszkańcy Judei, aby uczestniczyć w poświęceniu naczyń przybytku, ołtarza i całej świątyni po jej zbezczeszczeniu.
4:4 - Rozesłali tedy swoich ludzi po całej Samarii i Kona, do Bet-Choron, Belmain, Jerycha, Choba i Esora oraz w dolinę Salem,
4:5 - obsadzili wszystkie najwyższe wzniesienia górskie, umocnili swoje osiedla i zaopatrzyli je w żywność na czas wojny, bo na polach dopiero co zakończono żniwa.
4:6 - Joakim, który był wtedy najwyższym kapłanem w Jerozolimie, napisał do mieszkańców Betulii oraz Baitomestaim, miast położonych naprzeciw Ezdrelonu w pobliżu równiny Dotain,
4:7 - żeby obsadzili wszystkie przejścia górskie, gdyż przez nie można było przedostać się do Judei. Tam też łatwiej było powstrzymać natarcie nieprzyjaciół, bo szlaki górskie były tak wąskie, że dwaj ludzie z trudnością mogli się na nich wyminąć.
4:8 - Uczynili więc Izraelici wszystko tak, jak im nakazali najwyższy kapłan Joakim i starsi Izraela z Jerozolimy.
4:9 - Poza tym wszyscy mężowie izraelscy zanosili nieustanne modły do Boga i czynili pokutę, poszcząc bardzo surowo.
4:10 - W wory pokutne przyodziali nie tylko samych siebie, swoje żony i dzieci, lecz ponakrywali nimi także zwierzęta i kazali w nich chodzić także wszystkim cudzoziemcom, którzy wśród nich mieszkali, robotnikom najemnym i niewolnikom.
4:11 - Wszyscy mieszkańcy Jerozolimy, ich żony i dzieci, padali na twarz przed świątynią, posypywali sobie głowy popiołem i przywdziewali szaty pokutne.
4:12 - Nawet ołtarze nakryli pokutnym worem. Wszyscy też razem natarczywie wołali do Boga Izraela, prosząc Go, żeby nie dopuścił do zabrania im dzieci, żeby ich żony nie wpadły w ręce wroga i żeby nie uległy zniszczeniu miasta, które dostali w dziedzictwie, żeby nie została zbezczeszczona i spustoszona świątynia, stając się powodem drwin dla wszystkich pogan.
4:13 - I słyszał Pan ich wołanie, i widział całą ich nędzę. A lud pościł przez wiele dni w całej Judei i w Jerozolimie przed przybytkiem Pana Wszechmogącego.
4:14 - Szaty pokutne przywdzieli również: najwyższy kapłan Joakim, wszyscy kapłani pełniący służbę w świątyni, a także pozostali słudzy Pańscy. Tak przyodziani składali codzienne całopalenie oraz ofiary, o których złożenie prosił cały lud.
4:15 - Głowy okryte zawojami posypywali popiołem i ze wszystkich sił wołali do Pana, aby raczył się ulitować nad całym domem Izraela.