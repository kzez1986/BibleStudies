72:1 - Salomonowy. O Boże, daj królowi władzę sądzenia i Twoją sprawiedliwość królewskiemu synowi!
72:2 - Niech sprawiedliwie rządzi Twoim ludem, a ubogich Twoich niech słusznie osądza!
72:3 - Niech od gór przyjdzie pokój do ludzi, a z wysokości - sprawiedliwość.
72:4 - Uciśnionym spośród ludu okaże sprawiedliwość, synów ubogich będzie miał w swej pieczy, a ciemiężycieli wytraci.
72:5 - I będzie trwał tak długo jak słońce i księżyc, aż po najbardziej odległe pokolenia.
72:6 - Niech będzie jak deszcz, który spada na pola, jak ulewa nawadniająca ziemię.
72:7 - Niech za dni jego kwitnie sprawiedliwość i pokój - dopóki będzie świecił księżyc.
72:8 - Niech panuje od morza do morza, od Wielkiej Rzeki aż po krańce ziemi.
72:9 - Niech ugną się przed nim jego przeciwnicy, niech liżą proch ziemi wszyscy jego wrogowie.
72:10 - Królowie z Tarszisz i z wysp przyniosą mu dary, królowie Szeby i Saby przyjdą z podarkami.
72:11 - Będą mu się kłaniać wszyscy królowie, służyć mu będą wszystkie ludy.
72:12 - On uratuje biedaka o pomoc wołającego, ubogich i każdego, kto jest bezbronny.
72:13 - Ulituje się nad uciśnionymi i słabymi i ocali życie maluczkich.
72:14 - Uwolni ich od ucisku i przemocy, krew ich będzie w Jego oczach cenna.
72:15 - Niech przeto żyje i złoto z Saby dostaje, niech modlą się ciągle za niego i wypraszają mu błogosławieństwo.
72:16 - W kraju niech będzie obfitość zboża, niech (drzewa) zaszumią na górskich szczytach. Niech zbiera owoce jak z drzew Libanu, a w miastach niech będzie ludzi tak wiele jak trawy na ziemi.
72:17 - Niech imię jego trwa na wieki, niech wzrasta, jak długo będzie świecić słońce. Szczęśliwe sławić go będą wszystkie narody w nim mając dla siebie błogosławieństwo.
72:18 - Błogosławiony niech będzie Pan, Bóg Izraela, bo tylko On jeden czyni cuda.
72:19 - Błogosławione niech będzie na wieki Jego święte imię, niech Jego chwała napełni całą ziemię. Amen! Amen!
72:20 - Koniec modlitw Dawida, syna Jessego.