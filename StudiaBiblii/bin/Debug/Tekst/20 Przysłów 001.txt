1:1 - Przysłowia Salomona, syna Dawida, króla Izraela.
1:2 - Mają nauczać mądrości i posłuchu, i rozumienia tajemnej wiedzy;
1:3 - i jak zdobywać posłuch i mądrość, a także sprawiedliwość, rzetelność i szczerość;
1:4 - jak nieuczonym przekazywać mądrość, a młodzieży - rozsądek i wiedzę.
1:5 - Niech tedy słucha mędrzec i pomnaża swą wiedzę, a rozsądny - swe umiejętności,
1:6 - żeby rozumiał przysłowia i obrazy oraz słowa i zagadki mędrców.
1:7 - Bojaźń Boga jest początkiem mądrości i tylko głupcy gardzą mądrością i karnością.
1:8 - Synu, słuchaj zawsze napomnień ojca i nie lekceważ pouczeń matki,
1:9 - bo są niczym wieniec piękny na twej głowie albo łańcuch kosztowny na szyi.
1:10 - Synu mój, gdy będą cię zwabiać ku sobie grzesznicy, nie waż się iść za nimi!
1:11 - Gdy będą mówić: „Chodź z nami, urządzimy zasadzkę, krwi trochę przelejemy, choć brak powodów, zaatakujemy niewinnych.
1:12 - Żywcem chcemy ich połknąć jak Szeol, mężów w pełni sił - jakby już byli w grobie.
1:13 - Znajdziemy przy nich jakieś kosztowności, łupami wypełnimy nasze domy.
1:14 - Połącz twój los z naszym gronem, razem dzielić będziemy łupy!” -
1:15 - Synu mój, nie chodź z takimi, niech twoja stopa na ich ścieżce nie stanie.
1:16 - Bo ich nogi ciągle za złem gonią i śpieszno im zawsze do krwi przelania.
1:17 - Ale na próżno rozwieszają sieci na oczach wszelkiego ptactwa.
1:18 - Okaże się, że na krew własną czyhają, sobie samym gotują zagładę.
1:19 - Tak kończą wszyscy, co żyją z rozboju. Gubi on wszystkich, którzy mu się oddają.
1:20 - Mądrość głośno woła na ulicach, jej wołanie słychać na placach.
1:21 - Poucza na początku murów, w bramach miasta wygłasza przemówienia.
1:22 - Jak długo jeszcze głupi kochać będą swą głupotę, a szydercy - swoje bezbożne drwiny, niemądrzy zaś - pławić się będą w nierozumności?
1:23 - Posłuchajcież moich napomnień, a wyleję na was mojego ducha i słowa moje wam przekażę.
1:24 - Nie odzywaliście się, gdy do was wołałam, nikt się nie przejął groźbami mojej ręki,
1:25 - odrzuciliście wszystkie moje rady, nie podobały się wam moje napomnienia.
1:26 - Dlatego ja też śmiać się będę, gdy dotknie was nieszczęście, drwić sobie będę, gdy ogarnie was przerażenie.
1:27 - Gdy spadnie na was strach jak nawałnica, gdy nieszczęście was zwali jak wicher na ziemię, gdy się znajdziecie w ucisku i nędzy,
1:28 - wtedy zaczną mnie wzywać, lecz nie będę słuchać, i będą Mnie szukać, lecz ja nie dam się znaleźć.
1:29 - Ponieważ znienawidzili mądrość i nie poszli za bojaźnią Bożą,
1:30 - rady mojej nie posłuchali, zlekceważyli wszystkie napomnienia moje,
1:31 - niech więc teraz pożywają owoc dzieł swoich, niech sycą się, ile pragną, zamiarami swymi.
1:32 - Zagładę na nich sprowadzi rozwiązłość prostaków, beztroska głupców - będzie dla nich zgubą.
1:33 - Kto zaś mnie słucha, może żyć bezpiecznie.