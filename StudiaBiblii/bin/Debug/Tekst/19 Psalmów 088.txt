88:1 - Pieśń. Psalm synów Koracha. Dla kierującego chórem. Na melodię: „Choroba…” do śpiewania. Pieśń pouczająca Hemana Ezrachity.
88:2 - O Panie, Boże mój i Wybawicielu, do Ciebie wołam we dnie i w nocy.
88:3 - Niech moja modlitwa dotrze do Ciebie, a Ty racz nakłonić Swego ucha ku moim błaganiom!
88:4 - Bo dusza moja ma już dość cierpienia, a moje życie blisko już krainy śmierci.
88:5 - Zaliczam się już do tych, co zstąpili do grobu, i jestem jak człowiek całkiem bezsilny.
88:6 - Przyłączyłem się do umarłych, jestem jak zabici, którzy leżą w grobie. O takich Ty już nie myślisz, zostali już bowiem wyjęci spod Twej ręki.
88:7 - Strąciłeś mnie na samo dno grobu, głęboko, w ciemności gęste.
88:8 - Dotkliwie zaciążyło na mnie Twoje zagniewanie, zalewają mnie na raz wszystkie Twego gniewu fale.
88:9 - Pozbawiłeś mnie moich przyjaciół, sprawiłeś, że czują do mnie odrazę; jestem osaczony, nie mogę się ruszyć.
88:10 - Zgasły już od smutku moje oczy, codziennie wzywam Ciebie, Panie, i wyciągam ku Tobie me ręce.
88:11 - Czy dokonasz cudu nad zmarłymi? Czy powstaną ich cienie, żeby Ciebie sławić?
88:12 - Czy w grobach opowiada się o Twojej dobroci, a w królestwie zmarłych - o Twojej wierności?
88:13 - Czy będzie widać w ciemnościach Twoje cuda, a sprawiedliwość - w krainie zapomnienia?
88:14 - Panie, dlatego wołam do Ciebie i od wczesnego ranka modły do Ciebie zanoszę.
88:15 - Dlaczego mnie odrzuciłeś, o Panie? Czemu się kryjesz przede mną?
88:16 - Złamany jestem i chory od młodości, lęk przed Tobą przygniata mnie i dręczy.
88:17 - Przeciągnęła nade mną burza Twego gniewu, strach przed Tobą wyniszcza mnie do reszty.
88:18 - Otacza mnie to wszystko jak woda, nastaje na mnie z każdej strony.
88:19 - Oddaliłeś ode mnie przyjaciół i bliskich, moją powiernicą jest już tylko ciemność.