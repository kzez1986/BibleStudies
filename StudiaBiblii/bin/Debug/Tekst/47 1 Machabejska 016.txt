16:1 - Kiedy przyszedł z Gezer Jan i opowiedział swemu ojcu, Szymonowi, o poczynaniach Kendebajosa,
16:2 - wezwał Szymon do siebie swoich dwóch najstarszych synów, Judę i Jana, i powiedział im tak: Ja sam, moi bracia i cała moja rodzina, my wszyscy od najwcześniejszej młodości aż do dnia dzisiejszego prowadziliśmy wojny w obronie Izraela. Wiele razy udawało się nam Izrael uratować.
16:3 - Otóż ja jestem już stary, ale wy, dzięki łaskawości niebios, wyrośliście na dojrzałych mężów. Wy teraz zajmijcie moje miejsce oraz miejsce mojego brata! Ruszajcie i walczcie w obronie naszego narodu. Obyż was wspomagały niebiosa!
16:4 - Następnie wybrał z całego kraju dwadzieścia tysięcy wypróbowanych w walce wojowników pieszych i wielu jeźdźców, a oni wyruszyli przeciw Kendebajosowi, spędzając pierwszą noc w Modin.
16:5 - Wczesnym rankiem dnia następnego znaleźli się na równinie. Niespodziewanie natknęli się na wielkie mnóstwa wojska, piechotę i konnicę. Jednakże oddzielał ich od wrogów potok.
16:6 - Jan zatrzymał swoje oddziały naprzeciw wroga. Kiedy zauważył, że jego ludzie nie mieli odwagi przejść przez potok, przeprawił się jako pierwszy na drugą stronę. Widząc to ludzie poszli w jego ślady i przeprawili się za nim.
16:7 - Wtedy on rozdzielił swoich wojowników tak, że konnica znalazła się pomiędzy pieszymi. Konnica nieprzyjacielska była bardzo liczna.
16:8 - Na głos trąb rozgorzała walka. Kendebajos wraz ze swoimi wojownikami doznał druzgoczącej klęski. Bardzo wielu z nich poległo, a reszta zbiegła, szukając schronienia w twierdzy.
16:9 - W walce tej Juda, brat Jana, został ranny, natomiast Jan ścigał wrogów aż do Kedronu, który został odbudowany przez Kendebajosa.
16:10 - Inni poukrywali się w wieżach obronnych Azotu. Jan kazał podpalić miasto, w którym straciło życie około dwóch tysięcy nieprzyjaciół. Sam zaś cały i zdrów wrócił do Judei.
16:11 - Ptolemeusz, syn Abubosa, był wielkorządcą równiny koło Jerycha. Miał on wiele srebra i złota,
16:12 - gdyż był zięciem najwyższego kapłana.
16:13 - Wynosił się też ponad innych i pragnął zdobyć władzę nad całym krajem. Postanowił więc usunąć podstępnie Szymona i jego synów.
16:14 - Kiedy przeto Szymon odwiedzał w tamtej okolicy poszczególne miasta, by sprawdzić, czy wszystko dzieje się tam zgodnie z prawem, przybył do Jerycha ze swymi synami, Judą i Matatiaszem, w jedenastym miesiącu, czyli w miesiącu Szebat roku sto siedemdziesiątego siódmego,
16:15 - syn Abubosa ich podjął, udając życzliwość. Urządził co prawda dla nich wystawne przyjęcie w malutkiej twierdzy zwanej Dok, którą sam wybudował, ale w ukryciu trzymał gotowy do ataku oddział wojowników.
16:16 - Kiedy Szymon i jego synowie już sobie nieco podpili, Ptolemeusz rzucił się ze swymi ludźmi na nich: chwycili za broń, wtargnęli do komnaty biesiadnej, gdzie znajdował się Szymon i zamordowali jego, obydwu jego synów oraz kilku ludzi z ich otoczenia.
16:17 - W ten sposób dopuścił się Ptolemeusz haniebnej zdrady i tak złem odpłacił za dobro, którego tyle doznał.
16:18 - O tym wszystkim napisał Ptolemeusz w specjalnym liście do króla z prośbą, aby przysłał mu do pomocy nieco wojska, a on w zamian odda mu cały kraj z wszystkimi jego miastami.
16:19 - Równocześnie wysłał kilku ludzi do Gezer, żeby zamordowali Jana. Dowódcom oddziałów wojskowych liczących po tysiąc wojowników, kazał - na piśmie - stawić się u siebie, ponieważ postanowił przekazać im nieco srebra i złota oraz różne podarki.
16:20 - Jeszcze innych posłał do Jerozolimy, żeby opanowali górę świątynną.
16:21 - Komuś jednak wcześniej udało się dotrzeć do Gezer i powiadomić Jana, że jego ojciec i bracia nie żyją. Wysłannik ów powiedział również, że zostali rozesłani na wszystkie strony ludzie, którzy także jego, Jana, mają zabić.
16:22 - Na wieść o tym Jan przeraził się bardzo. Jednakże zdołał pochwycić tych ludzi, którzy przyszli go zgładzić, i kazał ich stracić. Wiedział bowiem dobrze, że przyszli go zabić.
16:23 - Pozostałe dzieje Jana, wojny, które prowadził, dzieła, których dokonał, a zwłaszcza trud odbudowy murów oraz inne jego poczynania -
16:24 - wszystko to, dzień po dniu jest opisane w rocznikach jego posługi arcykapłańskiej. Objął on bowiem po swoim ojcu urząd najwyższego kapłana.