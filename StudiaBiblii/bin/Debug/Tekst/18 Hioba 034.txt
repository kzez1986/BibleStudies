34:1 - I mówił Elihu dalej:
34:2 - Posłuchajcie moich słów, o mędrcy, nadstawcie swych uszu wy, co wszystko wiecie!
34:3 - Bo uchem odróżnia się słowa, a podniebieniem - smak pokarmów.
34:4 - Zastanówmy się razem nad tym, co prawe, spróbujmy znaleźć razem to, co dobre.
34:5 - Bo Hiob powiedział: Jestem niewinny, a Bóg mnie pozbawił wszelkiego prawa.
34:6 - Tak więc, choć mam rację, uchodzę za kłamcę i choć niewinny jestem, godzą w moje życie.
34:7 - A gdzież jest taki mąż jak Hiob? Przecież on wchłania obelgi jak wodę.
34:8 - Nie waha się zadawać z grzesznikami i z bezbożnymi iść tą samą drogą.
34:9 - I w końcu powiedział Hiob: Na nic zda się człowiekowi w przyjaźni żyć z Bogiem.
34:10 - Posłuchajcie mnie tedy, rozumni mężowie! Nigdy Bóg nieprawości nie czyni, a Wszechmocny nie łamie prawa,
34:11 - człowiekowi zaś oddaje dokładnie według uczynków jego, i odpłaca każdemu za to, co uczynił.
34:12 - O nie, nie czyni Bóg bezprawia, nie popełnia Wszechmocny grzechu.
34:13 - A któż powierzył Jego pieczy ziemię? kto ustanowił cały okrąg świata?
34:14 - Gdyby tylko powstrzymał swoje tchnienie, gdyby tylko ku sobie skierował swój oddech,
34:15 - musiałoby zginąć wszystko, co żyje, a człowiek stałby się prochem na nowo.
34:16 - Jeśli masz choć trochę rozsądku, to słuchaj! Zechciej zrozumieć dobrze moje słowa.
34:17 - Czy może rządzić ten, kto nie kocha prawa? Czy odważysz się oskarżać prawego Świętego?
34:18 - Tego, który ma za nic nawet króla, a możnych tego świata za zbrodniarzy uważa?
34:19 - Tego, który nie zważa na książąt, a bogaczy przed biednymi nie stawia, bo wszyscy są dziełem rąk Jego?
34:20 - Umierają przecież nagle, w środku nocy, muszą odejść, kiedy lud cały się burzy. Mocarze muszą zniknąć, nim dotknie ich czyjaś ręka.
34:21 - Bo Jego oczy śledzą ludzkie drogi i dokładnie widzą każdy krok człowieka.
34:22 - I nie ma ni mroków, ni żadnych ciemności, gdzie mogliby się ukryć zbrodniarze.
34:23 - On zaś nie powiadamia człowieka, kiedy ma stanąć na sądzie przed Bogiem.
34:24 - Uderza bez przesłuchania, jednych stawia na miejsce innych.
34:25 - Zaprawdę, zna Bóg wszystkie ich uczynki, nocą na nich uderza i miażdży bez reszty.
34:26 - Obchodzi się z nimi jak ze złoczyńcami na miejscu widocznym dla wszystkich.
34:27 - A to dlatego, że od Niego odeszli, nie strzegli Jego wszystkich dróg
34:28 - i z ich winy krzyk ubogich docierał do Niego, ale On wysłuchuje głosu uciśnionych.
34:29 - Nawet jeśli milczy, kto Go za to obwini? Czy nie ma Go, jeżeli swe oblicze skryje? A On patrzy na cały lud i na każdego
34:30 - i nie dopuszcza, by bezbożni rządzili i byli pułapką dla ludu.
34:31 - Lecz kiedy grzesznik powie Bogu: Zbłądziłem, ale się poprawię,
34:32 - poucz mnie o tym, czego sam nie widzę; jeślim się zła dopuścił, już go nie powtórzę -
34:33 - czy, według ciebie, winien go ukarać za to, co ty mu zarzucasz?
34:34 - Odrzekną mi na to owi mędrcy, i wszyscy, co mnie teraz słyszą:
34:35 - Nieroztropnie przemawia Hiob, nierozważne są wszystkie jego słowa.
34:36 - I dlatego Hiob będzie doświadczany dalej, bo jak bezbożnik odpowiada Bogu.
34:37 - Do swoich występków nowy grzech dorzuca, na naszych oczach unosi się pychą i coraz więcej mówi przeciw Bogu.