69:1 - Dla kierującego chórem. Na melodię: „Lilie”. Psalm Dawida.
69:2 - Ratuj mnie, o Boże, bo woda sięga mi już po szyję.
69:3 - Wpadłem w bezdenną topiel i nie mam się czego chwycić. Głębię wody czuję pod sobą, unoszą mnie silne prądy.
69:4 - Sił mi brak od wołania, w gardle mnie pali, na oczy ledwie widzę, wypatrując ciągle mego Boga.
69:5 - Liczniejsi są od włosów na mej głowie nienawidzący mnie bez powodu. Nieprzeliczone są tłumy moich przeciwników i śmiertelnych wrogów. Muszę oddawać im to, czego nigdy nie wziąłem.
69:6 - Boże, Ty znasz moją głupotę, nie są Ci tajne moje wykroczenia.
69:7 - Ktokolwiek Ci ufa, Panie, Władco Zastępów, nie może być z mego powodu pohańbiony. Kto szuka Ciebie, Boże Izraela, nie może być poniżony z mego powodu.
69:8 - Bo ja dla Ciebie znoszę te urągania i wstydem okrywa się moje oblicze.
69:9 - Stałem się obcy dla własnych braci i nie poznają mnie synowie mej matki.
69:10 - Gorliwość o dom Twój pożera mnie i bluźnierstwa bluźniących Ci na mnie spadły.
69:11 - Poszcząc, ból sobie zadawałem, a przyniosło mi to tylko szyderstwa i hańbę.
69:12 - Chodziłem w pokutnym worze i popiele.
69:13 - Rozprawia się o mnie na zgromadzeniach w bramie, o mnie śpiewają pijacy przy winie.
69:14 - Ja zaś modlę się do Ciebie, Panie, w godzinę Twej łaski; racz mnie wysłuchać w Twojej wielkiej dobroci, pomóż mi, o Boże, przez miłosierdzie Twoje!
69:15 - Wyrwij mnie z tego topieliska, abym nie zatonął, ratuj mnie przed moimi wrogami, wydobądź mnie z wodnej otchłani!
69:16 - Nie dopuść, żeby mnie zalały fale, nie pozwól, bym na dno poszedł, by otchłań zamknęła swą paszczę nade mną.
69:17 - Wysłuchaj mnie, Panie, bo jesteś łaskawy i dobry, zwróć się ku mnie w ogromie miłosierdzia Twego.
69:18 - Nie ukrywaj Twego oblicza przed Twoim sługą, lęk mnie ogarnia, wysłuchaj mnie co rychlej!
69:19 - Zbliż się do mnie i wybaw mnie; uwolnij mnie przez wzgląd na moich wrogów!
69:20 - Wiesz, jak mnie hańbią i poniżają, wszystkich moich przeciwników masz przed sobą.
69:21 - Wstydu pełne me serce, od upokorzeń jestem już chory, bezskutecznie czekałem na litość, pocieszyciela szukałem, lecz go nie znalazłem.
69:22 - Z jedzeniem truciznę mi dawano, a pragnienie musiałem gasić octem.
69:23 - Niech stół ich stanie się dla nich sidłem i pułapką, a uczta ofiarna - potrzaskiem.
69:24 - Niech pokryją się bielmem ich oczy, by nic nie widzieli, niech biodra ich zawsze się chwieją!
69:25 - Racz wylać na nich swoje zagniewanie, niech spadnie na nich zapalczywość Twoja!
69:26 - Niech opustoszeje miejsce ich zamieszkania, niech nie będzie nikogo pod ich namiotami.
69:27 - Bo uciskają człowieka przez Ciebie już doświadczonego i pomnażają bóle tego, na którego Ty sam już zesłałeś cierpienia.
69:28 - Dodaj im jedną winę do drugiej, żeby nie dostąpili usprawiedliwienia.
69:29 - Niech z księgi życia zostaną wymazani i niech się nie znajdą pośród sprawiedliwych.
69:30 - Lecz ja jestem nędzny i cały w bólu, niech przy Twej pomocy, Boże, będę wywyższony.
69:31 - Będę w mej pieśni wysławiał Imię Boże, będę je wychwalał w moim dziękczynieniu.
69:32 - Podoba się to Panu bardziej niż ofiary ze zwierząt, bardziej niż cielce o wielkich rogach i kopytach.
69:33 - Podnieście się więc, wy, uciśnieni, i się uradujcie. Niech ożyją znów serca szukających Boga!
69:34 - Słucha Pan bowiem głosu biedaków i nie odwraca się od uwięzionych.
69:35 - Niechaj Go sławią niebiosa i ziemia, i morza, i wszystko, co się w nich porusza.
69:36 - Bóg bowiem wybawi Syjon i odbuduje na nowo miasta Judy. I będą tam mieszkać Jego słudzy, i ziemię posiądą na własność.
69:37 - W dziedzictwie zaś przekażą ją swoim potomkom i zamieszka tam każdy, kto kocha imię Jego.