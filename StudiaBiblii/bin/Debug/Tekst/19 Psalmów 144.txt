144:1 - Dawida. Niech będzie uwielbiony Pan, Opoka moja. To On moje ręce sposobi do walki, sprawnymi do walki me palce.
144:2 - Tyś moją łaską i warownią moją, Tyś twierdzą i wybawieniem moim, Tyś tarczą, której zaufałem, Ty pod mą władzę poddajesz ludy.
144:3 - O Panie, kimże jest człowiek, że się tak troszczysz o niego, kim syn człowieczy, że tak o nim myślisz?
144:4 - Człowiek jest podobny do jednego tchnienia, a dni jego są jak cień, co przemija.
144:5 - O Panie, pochyl niebiosa i zstąp na ziemię, dotknij gór, niech spowiją się dymem.
144:6 - Ześlij swe błyskawice i rozprosz wrogów, wypuść swoje strzały i precz ich przepędź!
144:7 - Wyciągnij z wysokości swe ręce i mnie uwolnij, wydobądź mnie spośród fal potężnych, wyrwij mnie z rąk cudzoziemców!
144:8 - Kłamstwem jest wszystko, co ich usta mówią, a swoją prawicą przysięgają fałszywie.
144:9 - O Boże, zaśpiewam Ci teraz pieśń nową, zagram Ci na harfie o dziesięciu strunach.
144:10 - Ty bowiem królom zapewniasz zwycięstwo i ratujesz sługę Twego, Dawida. Zechciej i mnie uratować od miecza złoczyńców.
144:11 - Wyrwij mnie z rąk cudzoziemców. Kłamstwem jest wszystko, co ich usta mówią a swoją prawicą przysięgają fałszywie.
144:12 - Niech synowie nasi będą jak drzewa, pięknie rozrośnięte już za dni młodości, a córki nasze - jak kolumny narożne, wyrzeźbione do ustawienia w świątyni.
144:13 - Niech będzie u nas obfitość plonów wszelakich. Niech po tysiąckroć mnożą się nam stada, niech rodzą się tysiącami na naszych polach.
144:14 - Niech będą płodne nasze krowy, niech rodzą bez strat i wypadków, niech nie słyszy się na ulicach żadnego lamentu.
144:15 - Błogosławiony lud, któremu tak się wiedzie, szczęśliwy lud, którego Bóg jest Panem.