50:1 - Szymon, syn Oniasza, był arcykapłanem i w swoim życiu naprawił świątynię, za swoich dni umacniał przybytek.
50:2 - To dzięki niemu wzniesiono mur podwójny oraz potężne wsporniki świątynnego muru.
50:3 - Za dni jego wydrążono zbiornik na wodę, sadzawkę rozmiarów tak ogromnych jak morze.
50:4 - Zatroskany, by jego ludu nie spotkało nic złego, obwarował całe miasto na wypadek wojny.
50:5 - Jakże wspaniale wyglądał w otoczeniu ludu wychodząc spoza zasłony świątynnej.
50:6 - Był jak gwiazda poranna pośród obłoków albo jak księżyc w swej niezrównanej pełni.
50:7 - Był jak słońce oświetlające przybytek Najwyższego albo jak tęcza kładąca się na obłokach.
50:8 - Był jakby kwiat różany na wiosnę albo jak lilie rosnące nad wodą lub zieleń Libanu w pełni lata.
50:9 - Był jak ogień i kadzidło w kadzielnicy albo jak naczynie ze szczerego złota, ozdobione mnogością kosztownych kamieni.
50:10 - Był jak drzewo oliwne owocem okryte albo jak cyprys sięgający obłoków.
50:11 - Kiedy wdziewał swoje wspaniałe szaty i zawieszał na sobie kosztowne ozdoby, gdy do ołtarza wstępował i napełniał blaskiem wnętrze przybytku;
50:12 - gdy z rąk kapłanów brał części ofiarne i stał wyprostowany przed ogniskiem ołtarza, a jego bracia otaczali go ze stron wszystkich, jak cedr libański o licznych gałęziach albo jak rosnące wokół wyniosłe palmy;
50:13 - gdy synowie Aarona w przebogatych strojach, niosący na rękach ofiary dla Pana, ukazywali się przed zgromadzeniem całego Izraela;
50:14 - on ciągle pełnił służbę przy ołtarzach, składając z godnością ofiarne dary Bogu Najwyższemu i Wszechmogącemu.
50:15 - Wyciągał rękę po kielich, napełniał go winnym moszczem i rozlewał u stopni ołtarza woń miłą Najwyższemu i Królowi świata.
50:16 - Wtedy synowie Aarona wznosili okrzyki i grali wszyscy na kutych trąbach. I rozchodziło się dokoła potężne wołanie, aby uczcić pamięć Boga Najwyższego.
50:17 - Aż oto nagle wszyscy zgromadzeni, cały lud, jaki tam był, upadłszy na twarz cześć Panu oddawał, Bogu Wszechmogącemu i Najwyższemu Władcy.
50:18 - Wysławiali Go także pełnym głosem śpiewacy, a wszystko razem tworzyło miłą melodię.
50:19 - I cały lud błagał Pana, Boga Najwyższego, wzywając w modlitwie miłosierdzia Jego, dopóki trwało posługiwanie Panu, dopóki nie zakończyły się te święte obrzędy.
50:20 - Wtedy on zstępował z wyciągniętymi rękami idąc ku zgromadzeniu ludu Izraela, żeby przekazać głośno błogosławieństwo Pana i cieszyć się wypowiadaniem Bożego imienia.
50:21 - Wtedy lud po raz drugi upadał na ziemię, aby otrzymać błogosławieństwo Boga Najwyższego.
50:22 - Błogosławcie tedy Boga, Pana wszystkich stworzeń, za to że wszędzie wielkie rzeczy czyni. To On wywyższa nas od matczynego łona i okazuje nam ciągle swoje miłosierdzie.
50:23 - Niech serce nasze napełnia radością, niech pokój ześle jeszcze za dni naszych i obdarza nim Izrael poprzez wszystkie czasy.
50:24 - Niech będzie nam wierny w swojej życzliwości i niech nas wybawi jeszcze za dni naszych.
50:25 - Dwu narodów nie znoszę, a trzeci nie jest wcale narodem:
50:26 - Mieszkańców górzystego Seiru oraz Filistynów i wszystkich owych głupców z okolicy Sychem.
50:27 - Rady o tym, jak być mądrym i rozumnym, wypełniają każdą stronę tej księgi. Jezus, syn Syracha, syn Eleazara z Jerozolimy, jak deszcz obfity wylał mądrość swego serca.
50:28 - Szczęśliwy, kto tym sprawom dni swoje poświęci, mądrość posiądzie i zachowa ją w swym sercu.
50:29 - Tak postępując nigdy się nie zachwieje, bo światłość Pana zawsze mu wskaże drogę.