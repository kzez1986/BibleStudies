34:1 - Psalm, który wyśpiewał Dawid, kiedy wobec Abimeleka udawał szaleńca, a potem został przez niego skazany na wygnanie.
34:2 - Na wieki będę błogosławił Pana, Jego chwała będzie zawsze na moich wargach.
34:3 - Dusza moja wielbi Pana, niech słyszą to ubodzy i niech się weselą.
34:4 - Wychwalajcie ze mną wielkość Pana, wszyscy razem wywyższajmy Jego imię.
34:5 - Szukałem Pana i odezwał się do mnie, i uwolnił mnie od wszelkiej bojaźni.
34:6 - Rozjaśnia się każdy, kto spojrzy na Niego, i nigdy już nie czuje się zawstydzony.
34:7 - Ubogi zaczął wołać i Pan go wysłuchał, i wybawił go ze wszystkich jego ucisków.
34:8 - Anioł Pański stanął obozem przy bogobojnych, nic im nie może zaszkodzić.
34:9 - Ach, jak dobry jest Pan! Skosztujcie, zobaczcie, szczęśliwy, kto u Niego szuka ocalenia.
34:10 - Żyjcie w bojaźni Pana, wszyscy święci Jego, bo niczego nie braknie tym, co się Go boją.
34:11 - Lew młody zmarnieje i będzie głód cierpiał, lecz wszystko mieć będą ci, co schronią się u Pana.
34:12 - Przyjdźcie, moje dzieci, posłuchajcie mnie, a ja was nauczę bojaźni Bożej.
34:13 - Kto z was długo żyć pragnie, kto kocha swoje życie i pragnie zaznać szczęścia?
34:14 - Niech język twój stroni od zła, a usta od słów zdradliwych.
34:15 - Niech się odwróci od zła, a zawsze dobro czyni, niech szuka pokoju i za nim idzie.
34:16 - Oczy Pana bowiem ku sprawiedliwym zwrócone, a jego uszy otwarte na ich wołania.
34:17 - Odwraca Pan swe oblicze od ludzi źle czyniących, by wymazać na ziemi wszelką pamięć o nich.
34:18 - Sprawiedliwi wołali o pomoc, a Pan ich wysłuchał i uwolnił od wszelkich utrapień.
34:19 - Pan bliski jest ludziom skruszonego serca i wspomaga tych, co są złamani na duchu.
34:20 - Wiele nieszczęść spada na sprawiedliwego, ale Pan ratuje go od wszystkich.
34:21 - Opiekuje się każdą jego kością i nie dopuszcza, by nawet jedna była złamana.
34:22 - Zło zaś sprowadza śmierć na grzeszników, zapłatę otrzymują wszyscy nienawidzący cnoty.
34:23 - A Pan ocali dusze wszystkich sług swoich, nie spotka kara tych, co u Niego szukają schronienia.