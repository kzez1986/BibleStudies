12:1 - Kto znosi napomnienia, ten kocha i mądrość; kto odrzuca nagany, zapewne jest głupi.
12:2 - W dobrym Pan znajduje upodobanie, przewrotny będzie uznany za winnego.
12:3 - Złymi czynami nikt się nie umocni, mocno zaś tkwią sprawiedliwego korzenie.
12:4 - Koroną mężczyzny jest dzielna kobieta, kobieta zaś rozpustna - to jak bezwład w kościach.
12:5 - Prawe są zamiary sprawiedliwych, a zamysły bezbożnych - przewrotne.
12:6 - Kiedy bezbożnik mówi, zawsze na krew czyha, a usta sprawiedliwych są dla nich ratunkiem.
12:7 - Bezbożni upadną i tak już zostaną, ale dom sprawiedliwych będzie trwał na zawsze.
12:8 - Miarą sławy człowieka jest jego mądrość, nikt zaś nie szanuje myśli przewrotnych.
12:9 - Lepiej być cichym i oddawać się pracy niż cieszyć się rozgłosem, ale nie mieć chleba.
12:10 - Sprawiedliwy wie, co jego bydłu potrzebne, na nic nieczułe jest serce grzesznika.
12:11 - Kto uprawia swe pole, ma chleba do syta, nie ma rozumu ten, kto za marnościami goni.
12:12 - W błocie grząskim chroni się bezbożny, a sprawiedliwi stoją na mocnym gruncie.
12:13 - Sam w swoich kłamstwach wikła się bezbożny, sprawiedliwego ominą te udręki.
12:14 - Obfitość pokarmu ma dzięki ustom swoim człowiek, każdy otrzyma zapłatę wedle dzieł rąk swoich.
12:15 - Głupiec za słuszne uważa własne zdanie, mądry zaś chętnie słucha rady innych.
12:16 - Głupiec okazuje swoje zagniewanie, mądry panuje nad tym, co mówi.
12:17 - Prawdomówny mówi tylko to, co słuszne, a język fałszywy - zawsze same kłamstwa.
12:18 - Słowa niektórych jak miecz zadają rany, to, co mądrzy mówią, niesie ukojenie.
12:19 - Trwać będą zawsze usta prawdomównych, chwilę tylko język zawodowych kłamców.
12:20 - Kto za złem goni, siebie samego zwodzi, kto rad zbawiennych udziela, będzie się radował.
12:21 - Żadne nieszczęście nie spotka prawego, a bezbożnego dręczą różne plagi.
12:22 - Odrazą dla Pana są usta, co kłamią, upodobanie ma On w tym, który mówi prawdę.
12:23 - Mądry ukrywa swą wiedzę, serce głupiego krzyczy dookoła.
12:24 - W ręce gorliwego dostanie się władza, leniwi zawsze muszą usługiwać.
12:25 - Serce człowieka musi znosić udręki, ale się rozwesela słysząc dobre słowo.
12:26 - Sprawiedliwy znajduje rozległe pastwiska, droga bezbożnego wiedzie na manowce.
12:27 - Rozmiłowany w wygodach nie złowi niczego, wszystko, co ma wartość, wymaga wysiłku.
12:28 - Droga sprawiedliwości prowadzi do życia, ścieżki zaś bezbożnych wiodą do śmierci.