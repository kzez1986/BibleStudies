8:1 - A kiedy [Baranek] otworzył siódmą pieczęć, zapanowała w niebie cisza na około pół godziny.
8:2 - Wtedy zobaczyłem siedmiu aniołów, którzy stali przed Bogiem. I wręczono im siedem trąb.
8:3 - A potem przyszedł jeszcze jeden anioł ze złotym naczyniem na żar ofiarny i stanął przy ołtarzu. Dano mu wiele kadzidła - symbol modlitwy wszystkich świętych - aby je złożył w ofierze na złotym ołtarzu, który jest przed tronem.
8:4 - I wzniósł się dym kadzidła, jakby modlitwy świętych, z rąk anioła do Boga.
8:5 - Potem wziął anioł owo naczynie na żar kadzidła, napełnił je rozpalonymi węglami z ołtarza. A kiedy wyrzucił [węgle] na ziemię, nastąpiły grzmoty, huk potężny, błyskawice i trzęsienie ziemi.
8:6 - W tym czasie siedmiu aniołów, mających siedem trąb, przygotowywało się do trąbienia.
8:7 - Kiedy zatrąbił pierwszy z nich, zaczął spadać na ziemię grad i ogień - pomieszane z krwią. Spłonęła trzecia część ziemi; spłonęła trzecia część drzew; spłonęła wszystka zielona trawa.
8:8 - A kiedy zatrąbił drugi anioł, wtedy została wyrzucona w morze jakby ogromna góra cała w płomieniach. I trzecia część morza zamieniła się w krew.
8:9 - Wyginęła w morzu trzecia część wszystkich stworzeń żyjących i uległa zagładzie trzecia część okrętów.
8:10 - A kiedy zatrąbił trzeci anioł, wtedy spadła z nieba wielka gwiazda, płonąca jak pochodnia. Spadła na trzecią część rzek i na źródła wód.
8:11 - Gwiazda nazywa się Piołun. Trzecia część wody zamieniła się natychmiast w piołun i wielu ludzi zmarło od tej wody, ponieważ była gorzka.
8:12 - A kiedy zatrąbił czwarty anioł, wtedy została jakby rażona czymś trzecia część słońca, trzecia część księżyca i trzecia część gwiazd. Zaćmiła się wskutek tego trzecia ich część; dzień stracił trzecią część swej jasności, a tak samo i noc.
8:13 - Potem widziałem i słyszałem orła lecącego przez środek nieba i oznajmiającego donośnym głosem: Biada, biada, biada mieszkańcom ziemi! Zabrzmią bowiem trąby jeszcze trzech aniołów, którzy mają trąbić.