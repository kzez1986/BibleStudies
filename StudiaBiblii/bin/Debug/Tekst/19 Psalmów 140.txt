140:1 - Dla kierującego chórem. Psalm Dawida.
140:2 - Ratuj mnie, o Boże, przed ludźmi złymi, strzeż mnie przed gwałtownikami!
140:3 - Bo oni w swym sercu ciągle zło knują i dnia każdego wzniecają spory.
140:4 - Języki mają ostre jak węże, a w ustach pełno żmijowego jadu.
140:5 - Strzeż mnie, o Panie, przed rękami złoczyńców, osłaniaj mnie przed gwałtownikami, którzy ciągle myślą, jak by mnie powalić.
140:6 - Pyszałkowie sidła na mnie zastawiają w ukryciu, złoczyńcy chcą mnie pochwycić w sieci, a na pobrzeżach dróg kopią na mnie doły.
140:7 - A ja mówię do Pana: Tyś moim Bogiem, racz wysłuchać, o Panie, moich głośnych błagań!
140:8 - O Panie, Władco mój, potężna pomocy moja, Ty będziesz osłaniał mą głowę w dniach walki.
140:9 - O Panie, racz nie wypełniać pragnień bezbożników, niech zawiodą ich plany!
140:10 - Ci, co mnie osaczają, niech nie podnoszą głowy, a warg ich przewrotność niech dotknie ich samych!
140:11 - Spraw, by spadły im na głowę rozżarzone węgle, a potem strąć ich w przepaść, by nigdy nie wstali!
140:12 - Niech nie ostanie się w kraju ani jeden oszczerca, złoczyńców niech spotka nieszczęście, niech spada na nich jeden cios za drugim.
140:13 - Ja wiem, że Pan się opiekuje biednymi, uciśnionym oddaje sprawiedliwość.
140:14 - Imię Twe sławią tylko sprawiedliwi, tylko ci o czystym sercu ostoją się przed Twym obliczem.