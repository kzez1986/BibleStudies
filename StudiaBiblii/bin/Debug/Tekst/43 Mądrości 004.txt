4:1 - Lepsza jest bezdzietność, [byle] z cnotą, pamięć jej bowiem nieśmiertelna, gdyż znajduje poszanowanie u Boga i u ludzi.
4:2 - Idą jej śladem ludzie, gdy jest obecna, a za nieobecną - wzdychają. Na wieki uwieńczona triumfuje, odniósłszy zwycięstwo w bojach nienagannie stoczonych.
4:3 - Nie przyniesie zaś pożytku mnóstwo bezbożnych, a potomstwo z cudzych szczepów [zrodzone] nie zapuści korzenia głęboko, ani nie znajdzie mocnego podłoża.
4:4 - I choć gałązkami na pewien czas zakwitnie, to jednak, słabo tkwiąc w ziemi, zostanie wyrwane przez wichry.
4:5 - Wiotkie gałęzie zostaną połamane, owoc ich jest nieużyteczny, cierpki w smaku i do niczego się nie nadaje.
4:6 - Albowiem dzieci, ze związków nieprawych zrodzone, w osądzaniu rodziców świadczą przeciwko ich przewrotności.
4:7 - Sprawiedliwy zaś, nawet gdyby przedwcześnie umarł, znajdzie odpoczynek.
4:8 - Starością czcigodną nie ta jest, co trwa długo, ani się liczbą lat mierzy,
4:9 - ale pełnią lat jest dla ludzi mądrość, a wiekiem sędziwym - życie nieskalane.
4:10 - Ponieważ stał się miłym Bogu, Bóg go umiłował, a że żył między grzesznikami, został [pośród nich] zabrany.
4:11 - Wziął go [Bóg], aby złość nie odmieniła jego umysłu i aby przewrotność nie uwiodła jego duszy.
4:12 - Urok marności zasłania bowiem to, co dobre, a napór pożądania odmienia ducha prawego.
4:13 - Stawszy się doskonałym w krótkim czasie, przeżył czasów wiele.
4:14 - Ponieważ dusza jego podobała się Bogu, zabrał [ją] wcześnie spośród nieprawości. A narody patrzyły i nie pojmowały, i nie brały sobie tego do serca,
4:15 - że łaska i miłosierdzie jest w wybranych Jego, a piecza nad świętymi Jego.
4:16 - Sprawiedliwy zaś umarły potępia bezbożnych żywych, a młodość, co szybko minęła, [wydaje wyroki] na długowieczną starość niesprawiedliwego.
4:17 - Będą bowiem patrzeć na koniec mądrego, ale nie zrozumieją, co mu przeznaczone i dlatego Pan otoczył go opieką.
4:18 - Będą patrzeć i wzgardę okazywać, a Pan będzie się z nich naśmiewał.
4:19 - A potem zamienią się w trupa wzgardzonego i ku pohańbieniu na wieki wśród umarłych zostaną, bo strąci ich głową w dół i głosu nie wydadzą, i poruszy ich od podstaw, i będą wyniszczeni aż do ostatniego. I będą wzdychać, a pamięć po nich zaginie.
4:20 - Do rachowania grzechów swoich przybędą w bojaźni, a nieprawości ich przeciwko nim skarżyć będą.