46:1 - Słowa Pana o różnych narodach, skierowane do proroka Jeremiasza.
46:2 - O Egipcie, o wojsku faraona Neko, władcy egipskiego, stojącego nad rzeką Eufrat koło Karkemisz, gdzie zostało pobite przez króla babilońskiego, Nabuchodonozora, w czwartym roku panowania Jojakima, syna Jozjasza:
46:3 - Przygotujcie puklerze i tarcze, ruszajcie naprzód, do boju!
46:4 - Konie zaprzęgajcie, jeźdźcy, wsiadajcie na konie! Ustawcie się w szeregu w hełmach naostrzcie swoje włócznie, przywdziejcie na się zbroje!
46:5 - Lecz cóż widzę? Przerażenie ogarnia wszystkich, lękając się wszyscy pierzchają! Pobici wszyscy ich bohaterowie, uciekają w popłochu, nie oglądając się na nic. Ze wszystkich stron wdziera się przerażenie - wyrocznia Pana.
46:6 - I nawet najszybszym nie udaje się uciec, najwaleczniejsi nie mogą ujść cało. Na północy, nad Eufratu brzegami słaniają się i upadają.
46:7 - Kimże więc jest ten, co jak Nil się podnosi, a wody w nim jak w potokach wzburzone?
46:8 - To Egipt wynoszący się jak Nil dumnie, którego wody - jak wezbrane potoki. To on się przechwala, że całą ziemię zaleje i miasta wszystkie zniszczy wraz z ich mieszkańcami.
46:9 - Rumaki, ruszajcie więc do przodu, toczcie się żwawo rydwany! Wojownicy - wszyscy do ataku! Kuszyci i Putyci - mocno tarcze chwyćcie a wy, Ludyjczycy - naciągnijcie łuki!
46:10 - Dzień ten jest dla Pana i Boga dniem zemsty i odwetu na wrogach. Miecz Jego pochłaniać i sycić się będzie i upije się krwią swoich ofiar, Pan i Bóg Zastępów rzeź krwawą prowadzi, na północy, nad Eufratu brzegami.
46:11 - Udaj się do Gileadu i przynieś stamtąd balsamu Dziewico, Córo Egiptu! Niepotrzebnie tak mnożysz lekarstwa, nic cię uleczyć nie zdoła.
46:12 - Dowiedziały się już narody o twym pohańbieniu, płacz, którym się zanosisz, wypełnia całą ziemię. Bo [wojownicy] jedni na drugich padają i wszyscy leżą na ziemi.
46:13 - Oto słowa, które Pan skierował do proroka Jeremiasza, kiedy Nabuchodonozor, król babiloński, postanowił uderzyć na Egipt:
46:14 - Rozgłoście to w całym Egipcie, do Migdol wieść o tym zanieście, niech dowie się o tym i Nof, i Tachpanches. Powiedzcie im: Przygotujcie się, gotowi bądźcie, bo miecz pochłania już wszystko dokoła.
46:15 - Więc jakże to: Został powalony twój Apis? Nie zdołał się oprzeć twój mocarz, bo Pan go powalił na ziemię.
46:16 - Chwiał się i słaniał, aż w końcu upadł. Zaczęli wtedy mówić jeden do drugiego; Dalejże, powstańmy, wracajmy do naszych domów, na naszą ziemię ojczystą daleko od miecza, który niszczy wszystko.
46:17 - Nadajcie faraonowi takie oto imię: Dużo krzyku, ale już za późno!
46:18 - Na życie moje - mówi Król - Pan Zastępów jest Jego imię. Przyjdzie tak potężny jak góra Tabor wśród innych gór, albo jak Karmel, co wznosi się nad morzem.
46:19 - Przygotuj sobie na wygnanie toboły, zasiedziała Córo Egiptu! Nof zamieni się w pustynię, w pogorzelisko pozbawione ludzi.
46:20 - Egipt jest jałowicą dorodną, lecz bąk na niej usiadł, nadleciawszy z północy.
46:21 - Najemnicy walczący w Egipcie są też podobni do spasionych cielców. Oni się także odwrócą na pięcie i uciekną wszyscy, nikt nie wytrwa na miejscu. Bo i na nich przyjdzie straszny dzień zagłady, czas nawiedzenia [przez Pana].
46:22 - Posłuchajcie, ktoś powie, że to wąż tak syczy. Tak, to oni idą bardzo wielkim tłumem. Nadchodzą uzbrojeni w siekiery, podobni do tych, co ścinają drzewa.
46:23 - I ścinają las jego - wyrocznia Pana - gęsty, aż nieprzenikniony; więcej ich niźli szarańczy i nikt ich zliczyć nie zdoła.
46:24 - Okryła się wstydem Egiptu Córa, wydana w ręce narodu z północy!
46:25 - Pan Zastępów, Bóg Izraela zapewnia: Ześlę karę na Ammonitów w No, na faraona i na tych wszystkich, co w nim tylko złożyli nadzieję.
46:26 - Wydam ich w ręce tych, którzy czyhają na ich życie, w ręce Nabuchodonozora, króla babilońskiego, oraz w ręce sług jego. Ale potem Egipt znów będzie zamieszkany tak jak za dawnych czasów - wyrocznia Pana.
46:27 - Lecz ty, mój sługo, Jakubie, nie bój się wcale, niech cię, Izraelu, nic nie przeraża! Bo cię znów sprowadzę z odległych regionów i twoich potomków z ziemi ich niewoli. I znowu Jakub odzyska spokój, i znowu będzie żył bezpiecznie i nikt go nachodził nie będzie.
46:28 - Nie bój się więc niczego, sługo mój Jakubie - wyrocznia Pana - bo Ja jestem z tobą. Zgładzić chcę wreszcie wszystkie narody, wśród których kiedyś rozproszyłem ciebie. Ale nie pragnę jeszcze twego końca, chcę cię ukarać tylko zgodnie z prawem, kary ci bowiem darować nie mogę.