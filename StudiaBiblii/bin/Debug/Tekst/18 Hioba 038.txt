38:1 - A Jahwe z samego środka potężnej burzy tak odpowiedział Hiobowi:
38:2 - Któż tam próbuje me plany zaciemnić tak niemądrymi słowami?
38:3 - Dalejże, przepasz swe biodra jak mocarz! Chcę cię o coś zapytać. Pragnę, byś Mnie pouczył!
38:4 - Gdzie byłeś, gdym ziemię zakładał? Powiedz Mi, skoroś taki mądry!
38:5 - Czy wiesz, kto jej granicę wyznaczył? Kto nad nią rozciągnął miernicze sznury?
38:6 - Na czym są wsparte jej słupy? Kto położył pod nią kamień węgielny,
38:7 - gdy gwiazdy poranne igrały i radowali się synowie Boga?
38:8 - A kto zamknął morze bramami, gdy wzburzone wyszło z [matki] łona,
38:9 - gdy Ja przyodziałem je w szaty z obłoków, a za pościel dałem mu pierwsze mroki?
38:10 - Kiedym mu wytyczał moje granice i ustawiałem bramy i zamknięcia,
38:11 - mówiłem: Tylko dotąd możesz dojść, nie dalej; tu muszą się zatrzymać twoje fale.
38:12 - Czyś kiedy wydawał rozkazy porankowi? Czyś wyznaczył miejsce porannej jutrzence,
38:13 - aby sięgała aż po krańce ziemi i uwolniła ją od grzeszników?
38:14 - Zmienia się jak kształt gliny pod pieczęcią i wówczas wszystko staje się jak szata.
38:15 - Tracą swe światło bezbożni i roztrzaskane jest ich wyciągnięte ramię.
38:16 - Czy dotarłeś kiedyś do źródeł oceanów? Czy zstąpiłeś na samo dno otchłani?
38:17 - Czy otwarły się przed tobą bramy zaświatów? Czyś widział, jak wygląda wejście do ciemności?
38:18 - Czy objąłeś swym wzrokiem obszar całej ziemi? Powiedz Mi, jeśli wiesz to wszystko.
38:19 - Gdzie droga, co wiedzie do siedziby światła? Gdzie jest mieszkanie ciemności?
38:20 - Obyś je mógł zaprowadzić do ich królestwa i towarzyszyć im do miejsc ich przebywania!
38:21 - Wiesz przecież to wszystko, bo wtedy się narodziłeś i wielka już jest liczba dni twoich.
38:22 - A czy dotarłeś do komnat śniegu? Czy widziałeś gradu zbiorniki?
38:23 - Chowam je skrzętnie na czas ucisku, na dni zmagania i walki.
38:24 - A jak dotrzeć tam, skąd rozchodzi się światło i wiatr wschodni wieje ponad całą ziemią?
38:25 - Kto wydrążył kanały, by deszcz nimi spływał, kto wyznaczył wśród obłoków szlaki dla piorunów,
38:26 - by deszcze nawiedzały bezludną ziemię i stepy, na których nikt nie mieszka,
38:27 - by nasycić w ten sposób dzikie pustkowia i pokryć je świeżością zielonej trawy?
38:28 - Czy deszcz ma również swojego ojca? A krople rosy kto zrodził?
38:29 - Z czyjego łona lód wychodzi? A szron niebieski kto rozmnożył?
38:30 - Wody twardnieją jak kamień, gęstnieje głębin powierzchnia.
38:31 - Czy ty łączysz ze sobą gwiezdne zbiory? Czy ty rozluźniasz więzy Oriona?
38:32 - Czy ty ukazujesz w swym czasie jutrzenkę? Czy ty wyprowadzasz Niedźwiedzicę z jej dziećmi?
38:33 - Czy znasz prawa niebios? Czy możesz pokazać ich odbicie na ziemi?
38:34 - A gdy głos twój do obłoków wzniesiesz, to czy spadną na ciebie strumienie wody?
38:35 - Czy umiesz błyskawice wzniecić i sprawić, by spadły natychmiast mówiąc: Już jesteśmy?
38:36 - A kto dał ibisowi mądrość, kto obdarzył rozsądkiem koguta?
38:37 - Kto w swej mądrości policzył obłoki? Kto wodą napełni niebieskie zbiorniki,
38:38 - gdy ziemia stwardnieje jak odlew z metalu, a pola się pokryją twardymi grudami?
38:39 - Czy umiesz zgromadzić łupy dla lwicy? Czy możesz zaspokoić głód młodego lwiątka,
38:40 - które się gnieździ w ukryciu i w gęstwinie na zmrok oczekuje?
38:41 - A krukom kto daje jedzenie, gdy ich młode wołają do Boga i błądzą, głód cierpiąc, dookoła?