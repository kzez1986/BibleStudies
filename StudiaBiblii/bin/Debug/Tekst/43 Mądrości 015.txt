15:1 - Lecz Ty, Boże nasz, łaskawy jesteś i prawdziwy, cierpliwy i wszystko przenikający w miłosierdziu.
15:2 - I jeśli nawet zgrzeszymy, Twoimi jesteśmy, znając potęgę Twoją, lecz nie będziemy grzeszyli wiedząc, że będziesz nas uważał za swoich.
15:3 - Albowiem poznanie Ciebie jest pełnią dobra, a zrozumienie mocy Twojej jest korzeniem nieśmiertelności.
15:4 - Nie uwiódł nas bowiem ludzki marny pomysł rzemiosła ani bezowocny trud malarzy: obraz ubarwiony różnymi farbami,
15:5 - których oglądanie sprowadza pożądliwość na niemądrego, tak że darzy on miłością bezduszny kształt z martwej podobizny.
15:6 - Jako miłośnicy zła powinni by w takich rzeczach nadzieję pokładać zarówno ci, którzy je wykonują, jak i ci, którzy je kochają i cześć im składają.
15:7 - A oto i garncarz, formując starannie miękką ziemię, każde [naczynie] oddzielnie kształtuje do naszego użytku. Lecz z tej samej gliny ulepił naczynie mające służyć czystym sprawom i przeciwne im: wszystkie w jednakowy sposób. Rzemieślnik zaś sam decyduje, do czego każde będzie służyło.
15:8 - Tak też, trudząc się bezbożnie, z tej samej gliny lepi kruche bóstwo ten, który niedawno [sam] powstał z ziemi i niebawem obróci się w to, z czego powstał, gdy będzie musiał zwrócić dług swojej duszy.
15:9 - On jednak nie myśli o tym, że musi umrzeć, ani o tym, że bliski jest kres jego życia, lecz idzie w zawody ze złotnikami i odlewnikami srebra i przechwala się tym, że naśladuje brązowników, lepiąc z gliny przedmioty złudne.
15:10 - Popiołem bowiem jest serce jego, nadzieja jego bardziej znikoma od pyłu, a życie jego podlejsze niż glina.
15:11 - Nie poznał bowiem Tego, który go utworzył i [który] tchnął weń działającą duszę, i napełnił go duchem życia.
15:12 - Lecz jako igraszkę traktował żywot nasz, szukaniem zysku [było dlań] istnienie nasze, z wszystkiego bowiem należy ciągnąć - jak mówią - korzyść nawet ze zła.
15:13 - Zapewne, bardziej niż kto inny wie, że grzeszy ten, kto z [tej samej] materii ziemi tworzy kruche naczynia i posągi [bogów].
15:14 - Albowiem najbardziej nierozumni i biedniejsi od duszy dziecka są wszyscy nieprzyjaciele ludu Twego, ci, co nim władają.
15:15 - Za bogów bowiem poczytali wszystkie bałwany pogańskie, które ani oczu nie mają do patrzenia, ani nozdrzy do wdychania powietrza, ani uszu do słuchania, ani palców rąk do dotykania, a nogi ich nieskore są do chodzenia.
15:16 - Uczynił ich przecież człowiek, ulepił ich ten, który sam został obdarzony duchem. A żaden człowiek nie może stworzyć podobnego do siebie boga.
15:17 - Sam będąc śmiertelnym, to, co martwe, czyni grzesznymi rękami. Nawet sam lepszy jest od tych, którym cześć oddaje. On przynajmniej żyje, a tamci nigdy nie żyli.
15:18 - I najpodlejszym nawet zwierzętom cześć oddają, a w porównaniu z innymi, te czcią otoczone przez swą głupotę, są gorsze od innych.
15:19 - Nie masz w nich nic pięknego, co mogłoby przyciągać wzrok, omija je pochwała i błogosławieństwo Boże.