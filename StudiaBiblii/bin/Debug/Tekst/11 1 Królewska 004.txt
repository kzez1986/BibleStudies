4:1 - Salomon miał władzę królewską nad całym Izraelem.
4:2 - Oto jego najwyżsi urzędnicy: Azariasz, syn Sadoka, był kapłanem;
4:3 - Elichoref i Achiasz, synowie Sziszy, byli pisarzami; Joszafat, syn Achiluda, był pełnomocnikiem [króla].
4:4 - Benajasz, syn Jojady, dowodził wojskiem, a Sadok i Abiatar byli kapłanami.
4:5 - Azariasz, syn Natana, był przełożonym nadzorców, Zabud zaś, syn kapłana Natana, zaufanym doradcą.
4:6 - Achiszar zarządzał całym pałacem, natomiast Adoniram, syn Abdy, nadzorował wszystkich, którzy byli zatrudnieni przy ciężkich robotach.
4:7 - W całym Izraelu miał Salomon dwunastu nadzorców, którzy zaopatrywali w żywność króla i cały jego dom, każdy z nich przez jeden miesiąc w roku.
4:8 - Oto ich imiona: Ben-Chur na górze Efraima,
4:9 - Ben-Deker w Makas, w Szaalbim, w Bet-Szemesz, w Elon, w Bet-Chanan.
4:10 - Ben-Chesed był w Arubot, do którego należało Soko i cała ziemia Chefer.
4:11 - Ben-Abinadab nadzorował wszystkie wzgórza koło Dor. Jego żona miała na imię Tafat i była córką Salomona.
4:12 - Baana, syn Achiluda, działał w Tanak i w Megiddo, w całym Bet-Szean za Jizreel, powyżej Sartany, aż do Abel-Mechola i do Jokmeam.
4:13 - Ben-Geber przebywał w Ramot, w Gileadzie. Miał pod swoją władzą Osiedla Jaira, syna Manassesa. Jemu podlegała również kraina Argob w Baszanie, obejmująca sześćdziesiąt dużych osiedli, otoczonych murami, zaryglowanymi za pomocą zamków z brązu.
4:14 - Achinadab, syn Iddo, nadzorował Machanaim,
4:15 - Achimaas zaś cały kraj zamieszkany przez pokolenie Neftalego. On to wziął za żonę córkę Salomona, Basmat.
4:16 - Baana, syn Chuszaja, miał władzę nad krainą Asera, łącznie ze wzgórzami.
4:17 - Joszafat zaś, syn Paruacha, czuwał nad posiadłościami pokolenia Issachara.
4:18 - Szimei, syn Eli, sprawował swój urząd na ziemi Beniamina.
4:19 - Wreszcie Geber, syn Uriego, nadzorował położoną w Gileadzie ziemię Sichona, króla amoryckiego, i Oga, króla Baszanu. Do tego dochodzi jeden nadzorca na ziemiach Judy.
4:20 - Mieszkańcy Judy oraz Izraela byli liczni jak piasek nad brzegiem morza. Wszyscy mieli co jeść i pić i byli szczęśliwi.