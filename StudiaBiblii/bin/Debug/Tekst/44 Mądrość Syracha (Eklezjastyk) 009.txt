9:1 - Nie bądź zbyt zazdrosny o swą oblubienicę, byś jej nie skłonił do złego przeciw sobie samemu.
9:2 - Nie oddawaj się kobiecie, żebyś nie znalazł się pod jej władzą.
9:3 - Do kobiety zepsutej nawet się nie zbliżaj, żebyś nie popadł czasem w jej sidła.
9:4 - Nie odwiedzaj również nigdy śpiewaczek, żeby cię nie uwiodły ich głosy.
9:5 - O dziewczętach młodych nie myśl zbyt wiele, żebyś z ich powodu nie był ukarany.
9:6 - Nie zadawaj się z nierządnicami i nie narażaj na stratę swojego dziedzictwa.
9:7 - W drodze do miasta nie rozglądaj się dokoła i nie wałęsaj się bez celu po zaułkach miasta.
9:8 - Od kobiety powabnej odwracaj oczy, nie przyglądaj się piękności, która nie jest twoja. Wielu już przez kobiety spotkała zguba, bo pochłaniają swych kochanków jak płonący ogień.
9:9 - Nie miej nic wspólnego z kobietą zamężną i nie ucztuj z nią razem przy winie, żeby czasem twa dusza nie uległa jej pięknu i aby cię twoje namiętności nie doprowadziły do zguby.
9:10 - Nie porzucaj starego przyjaciela, bo nowy mu nie dorówna. Nowy przyjaciel to jak młode wino, a przecież tylko stare pijesz bardzo chętnie.
9:11 - Nie zazdrość powodzenia człowiekowi złemu, bo nie wiesz, kiedy przyjdą na niego dni ciężkie.
9:12 - Niech cię nie dziwią osiągnięcia bezbożnych, pamiętaj, że przed śmiercią spotka ich zapłata.
9:13 - Trzymaj się z dala od ludzi, którzy mogą zabić, a sam nie będziesz musiał obawiać się śmierci. Bacznie im się przyglądaj, gdy się do nich zbliżysz, bo mogą cię życia pozbawić. Pamiętaj, że zastawiają na ciebie sidła, a ty sam chodzisz jak po wąskim murze.
9:14 - Do bliźnich odnoś się najżyczliwiej, jak możesz, i nigdy nie omieszkaj skorzystać z rad mędrców.
9:15 - W rozmowach staraj się przestawać z mądrymi, rozprawiaj wspólnie o Prawie Najwyższego.
9:16 - Niech twymi przyjaciółmi będą sprawiedliwi, i żebyś był dumny z twej bojaźni Bożej.
9:17 - Dzieło rzemieślnika jest godne pochwały, a przywódca narodu winien pięknie przemawiać.
9:18 - Człowiek mądrze mówiący znajduje posłuch w mieście, nienawidzi się zazwyczaj plotących bez sensu.