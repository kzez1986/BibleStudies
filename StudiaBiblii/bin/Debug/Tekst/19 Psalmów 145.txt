145:1 - Pieśń pochwalna. Dawida. Pragnę Cię sławić, Boże mój i Królu, imię Twoje wysławiać pragnę po wsze czasy.
145:2 - Pragnę Cię wychwalać dzień po dniu i sławić Twoje imię teraz i na wieki.
145:3 - Wielki jest Pan i godzien wszelkiej chwały, nie do zgłębienia jest Jego wielkość.
145:4 - Z pokolenia na pokolenie niech trwa sława dzieł Twoich i niech się opowiada o Twych wielkich czynach.
145:5 - Niech podziwiają wszyscy blask Twojej wielkości, ja też będę opiewał Twoje cuda.
145:6 - Niech opowiadają o potędze dzieł Twoich, ja też będę mówił o Twoich wielkich czynach.
145:7 - Niech wspominają Twoją dobroć wielką i niech się radują ze sprawiedliwości Twojej.
145:8 - Pan jest łaskawy i miłosierny, do gniewu nieskory, w dobroć przebogaty!
145:9 - Pan jest dobry dla wszystkich, a Jego miłosierdzie - we wszystkich Jego dziełach.
145:10 - Powinny Ci dziękować, o Panie, wszystkie Twoje dzieła, niech Cię wysławiają wszyscy miłujący Ciebie.
145:11 - Niech głoszą wspaniałość Twojego królestwa, niech opowiadają o Twojej potędze.
145:12 - Niech ogłaszają ludziom Twoje wielkie czyny i blask wspaniały Twojego królestwa.
145:13 - Królestwo Twoje - to wieczne królestwo, Twoje panowanie z pokolenia na pokolenie. (Pan jest wierny we wszystkim, co powiedział, i pełen dobroci we wszystkim, co czynił).
145:14 - Pan podtrzymuje wszystkich, którzy padają, i podnosi wszystkich złamanych na duchu.
145:15 - Oczy wszystkich wpatrują się w Ciebie, a Ty zsyłasz im pokarm we właściwym czasie.
145:16 - Ty swoją rękę otwierasz i karmisz wszystkich, których sam wybierasz.
145:17 - Prawy jest Pan we wszystkim, co czyni, pełne są dobroci wszystkie Jego dzieła.
145:18 - Blisko jest Pan tych, co Go wzywają, wszystkich wzywających Go szczerze.
145:19 - Spełnia pragnienia tych, co się Go boją, wsłuchuje się w ich głos i zsyła im ratunek.
145:20 - Pan osłania wszystkich, którzy Go kochają, a unicestwia wszystkich bezbożników.
145:21 - Usta moje niech głoszą chwałę Pana, wszystko, co żyje, niech sławi Jego święte imię zawsze, po wszystkie czasy.