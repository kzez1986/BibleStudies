96:1 - Zaśpiewajcie Panu pieśń nową, śpiewajcie Panu, wszystkie ziemskie krainy.
96:2 - Śpiewajcie Panu, imię Jego wysławiajcie, dzień po dniu ogłaszajcie Jego zbawienie.
96:3 - Opowiadajcie między narodami o Jego chwale, a wśród wszystkich ludów o Jego cudach!
96:4 - Wielki jest bowiem Pan i godzien wielkiej chwały i bać się Go należy bardziej niż wszystkich innych bogów.
96:5 - Niczym są wszystkie pogańskie bóstwa, Pan zaś niebiosa stworzył.
96:6 - Idą przed Nim zawsze majestat i chwała, potęga i blask są w przybytku Jego.
96:7 - Okażcie więc Panu, pokolenia ludzkie, okażcie Panu uwielbienie i chwałę.
96:8 - Oddajcie chwałę imieniu Pana, dary Mu przynoście i wchodźcie do Jego przybytku!
96:9 - Odziani w święte szaty padajcie przed Panem, drżyjcie przed Nim, wszystkie krainy ziemi!
96:10 - Ogłaszajcie wśród narodów, że Pan jest Królem, mocno utwierdził okrąg ziemi, który nigdy się nie zachwieje, i sądzi narody w Swej sprawiedliwości.
96:11 - Radujcie się tedy, niebiosa, ciesz się i ty, ziemio, niech szumią morza i to, co je wypełnia.
96:12 - Niech cieszą się pola i to, co na nich rośnie, niech się radują wszystkie drzewa w lesie
96:13 - w obliczu Pana, kiedy nadchodzi, gdy nadchodzi, aby sądzić ziemię. Sądzi On sprawiedliwie cały okrąg ziemi i w swojej wierności wszystkie narody.