45:1 - Dla kierującego chórem. Na melodię pieśni: „Lilie”. Pieśń. Synów Koracha - ku pouczeniu. Pieśń miłosna.
45:2 - Moje serce przepełnione wzniosłymi słowami, królowi śpiewać będę, a język mój niech będzie jak rylec pisarza.
45:3 - Piękniejszy jesteś niż ktokolwiek spośród ludzkich synów, na ustach Twoich dobroć sama, a Boże błogosławieństwo trwa z Tobą na wieki.
45:4 - Przypasz tedy Twój miecz do bioder, przyodziej się w swój majestat i chwałę, Mocarzu!
45:5 - Ukaż się w całym przepychu, stań w obronie sprawiedliwości i prawdy i niech Twoja prawica dokona niecodziennych czynów.
45:6 - Niech Twoje ostre strzały trafią w króla wrogów, niech u stóp Twoich legną rozliczne ludy.
45:7 - Twój tron, o Boże, będzie trwał na wieki, a berło Twojego królowania jest berłem prawości.
45:8 - Ty kochasz prawdę, a nieprawości nienawidzisz, dlatego Bóg, Twój Bóg, pomazał Cię olejkiem wesela i postawił ponad wszystkimi braćmi Twymi.
45:9 - Twoje szaty pachną mirrą, aloesem i kasją, radują Cię dźwięki harfy, które rozbrzmiewają w pałacach z kości słoniowej.
45:10 - Wśród Twoich oblubienic są także córki królów, a po Twojej prawicy - królowa cała w złocie z Ofiru.
45:11 - Posłuchaj, moja córko, spójrz, nadstaw swego ucha, zapomnij o twym narodzie i o domu ojca twojego.
45:12 - A kiedy król zapragnie twojej piękności, oddaj mu pokłon, bo on jest twoim panem.
45:13 - Córy Tyru przyjdą do ciebie z darami, zechcą cię uradować najmożniejsi z ludu.
45:14 - Do komnat wchodzi królewska córa odziana w szaty ze złota lśniącego.
45:15 - Tak bogato ubraną wiodą ją do króla, za nią zaś postępują dziewice, dodane jej dla blasku większego.
45:16 - I tak wchodzą uradowane i w pląsach do królewskiego pałacu.
45:17 - Na miejscu twoich ojców zasiądą twoi synowie i ustanowisz ich zarządcami aż po krańce ziemi.
45:18 - A twoje imię znać będą narody po wszystkie wieki wieków.