4:1 - Synu mój, nie odmawiaj biednemu tego, co mu potrzebne do życia, niech oczy umęczonego nie błądzą na próżno.
4:2 - Nie sprawiaj zawodu głodnemu, nie dopuszczaj, by gniewał się człowiek cierpiący niedostatek.
4:3 - Nie znęcaj się nad sercem, które popadło w zwątpienie i nie zwlekaj z udzielaniem wsparcia udręczonym.
4:4 - Nie odrzucaj od siebie człowieka błagającego o wsparcie, nie odwracaj twojego wejrzenia od biedaka.
4:5 - Nie odwracaj swych oczu od potrzebujących, nikomu nie dawaj okazji do tego, żeby ci złorzeczył.
4:6 - Gdy ktoś przeklina cię z powodu swego przygnębienia, to Stwórca wysłucha na pewno jego głosu.
4:7 - Postępuj tak, by cię wszyscy kochali, ugnij się przed głową całego zgromadzenia.
4:8 - Nakłoń swego ucha ku wołaniu biedaka i odpowiadaj życzliwie na jego pozdrowienia.
4:9 - Weź w obronę uciskanego przed jego ciemiężycielami i wydaj w jego sprawie wyrok sprawiedliwy.
4:10 - Dla sieroty bądź ojcem, a wdowie jej małżonka zastąp. Wtedy Bóg uzna cię za swego syna i ulituje się nad tobą, i będzie cię kochał bardziej niż twoja matka.
4:11 - Mądrość poucza swoich synów i napomina usilnie wszystkich, którzy jej słuchają.
4:12 - Kto ją kocha, kocha również życie, kto jej szuka, podoba się Bogu.
4:13 - Kto ją zdobywa, znajduje chwałę u Pana i będzie miał udział w błogosławieństwie Bożym.
4:14 - Kto jej służy, cześć oddaje Świętemu; kto ją miłuje, tego Pan miłuje.
4:15 - Kto jej słucha, słusznie będzie wydawał sądy, kto jej się trzyma, zamieszka w samym środku moich przybytków.
4:16 - Kto jej zaufa, ten ją osiągnie, i wszyscy jego potomkowie też ją posiądą.
4:17 - Może wieść najpierw drogą z zakrętami sprowadzając na niego bojaźń i drżenie, i będzie go zadręczać swymi wskazaniami, a w końcu obdarzy go swoim zaufaniem i doświadczy poprzez swoje wymagania.
4:18 - Lecz potem wyprowadzi go na drogę prostą i objawi mu wszystkie swoje tajemnice.
4:19 - Jeżeli od niej odejdzie, ona go opuści i pozwoli mu zmierzać ku zagładzie.
4:20 - Synu mój, uważaj na wszystko, co cię otacza i zła unikaj, a siebie samego nie będziesz się wstydził.
4:21 - Jest bowiem taki wstyd, co do grzechu wiedzie, a jest i taki wstyd, co zaszczyt przynosi i chwałę.
4:22 - Nie bądź stronniczy i sobie samemu nie wyrządzaj szkody, i nie bądź aż tak wstydliwy, by cię to gubiło.
4:23 - Gdy trzeba mówić, nie bądź powściągliwy i nie ukrywaj swojej mądrości!
4:24 - Mądrość bowiem objawia się w słowie, a roztropność - w odpowiedziach udzielanych językiem.
4:25 - Nigdy nie sprzeciwiaj się prawdzie, zawsze zaś wstydź się swojej niewiedzy.
4:26 - Nie wstydź się przyznać do swoich przewinień, nigdy nie staraj się iść pod prąd,
4:27 - Nigdy nie płaszcz się przed głupcami, ale nie miej też specjalnych względów na osobę władcy.
4:28 - Aż do śmierci występuj w obronie prawa, a wtedy Pan również będzie walczył o ciebie.
4:29 - Nie popisuj się zanadto swoimi słowami i nie bądź gnuśny i leniwy w czynach.
4:30 - Nie udawaj lwa w swoim własnym domu, żeby nie musieli drżeć przed tobą słudzy.
4:31 - Niech twoja ręka nie wyciąga się do brania i niech się nie cofa, kiedy trzeba dawać.