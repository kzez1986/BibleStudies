101:1 - Psalm Dawida. Łaskę Twoją i prawość opiewać pragnę, grać będę Tobie, Panie, na chwałę.
101:2 - Będę się trzymał zawsze dróg prawych. Kiedyż więc przyjdziesz do mnie? Żyję w mym domu zacisznym i serce mam czyste.
101:3 - Ku temu, co niegodziwe, nie zwrócę moich oczu, nienawidzę wszystkiego, co grzeszne, nic takiego nigdy do mnie nie przylgnie.
101:4 - Fałsz wszelki - najdalej od serca mojego, żadnego zła nawet znać nie chcę.
101:5 - Tego, kto potajemnie spotwarza bliźniego, zmuszę do milczenia; oczu wyniosłych i serca pysznego nie zniosę.
101:6 - Moje oczy szukają wiernych na ziemi. Tacy niech ze mną mieszkają. Ci, co chodzą drogami prostymi, zawsze mi mogą służyć.
101:7 - A kłamca nie może przebywać w mym domu, nie ostoi się przed mym wzrokiem żaden obłudnik.
101:8 - Na bezbożników co ranka wyroki ogłaszam, aż z miasta Pańskiego usunę tych wszystkich, którzy źle czynią.