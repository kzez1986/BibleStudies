7:1 - W roku sto pięćdziesiątym pierwszym Demetriusz, syn Seleukosa, uciekł z Rzymu z niewielką liczbą wojowników, dotarł do pewnego nadmorskiego miasta i obwołał się tam królem.
7:2 - Kiedy wszedł do pałacu królewskiego swego ojca, jego wojsko pochwyciło Antiocha i Lizjasza, żeby ich oddać w jego ręce.
7:3 - Kiedy Demetriuszowi o tym doniesiono, powiedział, że nie chce oglądać ich twarzy.
7:4 - Zgładzono ich tedy obydwu, a Demetriusz objął władzę nad całym państwem.
7:5 - Przybywali do niego z całego Izraela różni wykolejeńcy i przestępcy, a dowodził nimi niejaki Alkimos, który zapragnął być arcykapłanem.
7:6 - Zaczęli oni podburzać króla, rzucając na lud oskarżenia: To Juda i jego bracia wymordowali wszystkich twoich przyjaciół, a nas wypędzili z naszej własnej ojczyzny.
7:7 - Przyślij jakiegoś człowieka, któremu ufasz. Niech przyjdzie i zobaczy zło, którego się dopuścili wobec nas i całego kraju, pozostającego pod władzą króla. I niech wymierzy słuszną karę im oraz tym, którzy ich wspierają.
7:8 - I wyznaczył król Bakchidesa, jednego ze swoich przyjaciół. Miał on pod swoją władzą ziemie położone z drugiej strony Rzeki, cieszył się wielkim poważaniem w całym państwie i był zawsze wierny królowi.
7:9 - Do pomocy dał mu bezbożnika Alkimosa, którego uczynił arcykapłanem, i polecił im dokonać zemsty na Izraelitach.
7:10 - Wyruszyli oni z wielkim wojskiem w drogę i przybyli do Judei. Posłali swoich ludzi do Judy i jego braci, donosząc im obłudnie, że pragną zawrzeć z nimi pokój.
7:11 - Ale tamci nie uwierzyli, bo wiedzieli, że nadciągnęło ku nim mnóstwo wojska.
7:12 - Wtedy u Alkimosa i Bakchidesa zebrała się grupa uczonych w Piśmie, żeby znaleźć jakieś rozwiązanie.
7:13 - Spośród Izraelitów zaś hasydyjczycy jako pierwsi dążyli do tego, żeby zawrzeć z nimi pokój.
7:14 - Zaczęto sobie mówić: Z wojskiem przyszedł kapłan z rodu Aarona. Taki nie może przecież uczynić nam nic złego.
7:15 - Sam Alkimos okazywał im też wiele życzliwości, a nawet poprzysiągł, że ani ich, ani ich przyjaciół nie spotka żadne zło.
7:16 - I uwierzyli mu. On zaś jeszcze tego samego dnia kazał sześćdziesięciu spośród nich pochwycić i zgładzić, zgodnie z tym, co jest napisane:
7:17 - Ciała twoich świętych rozrzucone wokół Jeruzalem, przelano ich krew niewinną i nie było, kto by ich pogrzebał.
7:18 - Wtedy dopiero cały lud zaczął drżeć przed nimi z bojaźni. Mówiono bowiem: Ani wierność słowu, ani prawo nie znajdują u nich żadnego poszanowania. Złamali umowę mimo przysięgi, którą ją potwierdzili.
7:19 - Bakchides odstąpił od Jerozolimy i ruszył na Bet-Zait, gdzie rozbił swoje namioty. Tam też wielu spośród tych, którzy próbowali odłączyć się od niego, a także niektórych z ludu kazał pochwycić i [po zamordowaniu] wrzucić do wielkiej cysterny.
7:20 - Potem przekazał cały kraj Alkimosowi, przydzieliwszy mu dla osłony część oddziałów wojskowych, a sam wrócił do króla.
7:21 - Tymczasem Alkimos zabiegał o urząd arcykapłana.
7:22 - Wszyscy wichrzyciele spośród ludu gromadzili się wokół niego. Przejęli władzę nad całą Judeą i sprowadzili na Izrael wiele nieszczęścia.
7:23 - Kiedy Juda zobaczył, ile zła wyrządzili Izraelitom Alkimos i jego poplecznicy, gorsi od wszystkich cudzoziemców,
7:24 - wyruszył w drogę, przemierzył całą Judeę i poskromił tych złoczyńców, tak że nie mogli już poruszać się swobodnie po całym kraju.
7:25 - Alkimos, spostrzegłszy, że Juda razem ze swymi ludźmi rozporządza znaczną siłą i że wobec tego on nie będzie mógł im sprostać, znów zwrócił się do króla, oskarżając ich o wszystko, co najgorsze.
7:26 - Wtedy wysłał król jednego ze swych najbardziej wypróbowanych dowódców, Nikanora, nieprzejednanego wroga Izraelitów i rozkazał mu wyniszczyć cały naród.
7:27 - Przybył tedy Nikanor z ogromnym wojskiem do Jerozolimy. On też posłał swoich ludzi do Judy i jego braci, prosząc podstępnie o zawarcie z nimi pokoju. Kazał im powiedzieć:
7:28 - Ja nie chcę z wami żadnej wojny. Wezmę ze sobą tylko kilku ludzi, spotkam się z wami, by szczerze porozmawiać o pokoju.
7:29 - Później sam nawet przyszedł do Judy i pozdrowili się nawzajem po przyjacielsku. Tymczasem jego ludzie byli gotowi w każdej chwili rzucić się na Judę.
7:30 - Ale Juda się dowiedział, że Nikanor przychodzi w złych zamiarach i nie chciał już więcej się z nim spotykać.
7:31 - Nikanor również zauważył, że jego plany zostały odkryte. Wyruszył więc przeciw Judzie i stoczył z nim bitwę koło Chafarsalama.
7:32 - Spośród wojowników Nikonora padło wtedy około pięciuset ludzi, reszta zaś schroniła się do Miasta Dawidowego.
7:33 - Po tym wszystkim wszedł Nikanor na górę Syjon. Ze świątyni wyszli mu naprzeciw kapłani i starsi ludu, aby go pozdrowić z całą życzliwością i pokazać mu ofiarę całopalenia, która miała być złożona za króla.
7:34 - Ale on wyszydził ich, obrzucił obelgami i splugawił. Przechwalał się też
7:35 - i odgrażał, a nawet przysiągł w gniewie, że jeśli Juda razem ze swoim wojskiem nie zostanie natychmiast wydany w jego ręce, to gdy tylko on, Nikanor, szczęśliwie tu powróci, spali świątynię i zionąc nienawiścią odszedł.
7:36 - Wtedy kapłani weszli znów do środka, stanęli przed ołtarzem i przybytkiem i płacząc zaczęli mówić:
7:37 - Wybrałeś sobie ten przybytek, żeby w nim było wzywane Twoje święte imię. Miał on być dla Twojego ludu domem modlitwy i błagania.
7:38 - Zechciej się zemścić na tym człowieku i jego wojsku. Niech zginą od miecza. Pomnij na zniewagi, których od nich doznałeś i nie pozwól im dłużej cieszyć się życiem.
7:39 - Nikanor zaś opuścił Jerozolimę i rozbił swoje namioty w Bet-Choron, gdzie przyłączyła się do niego część oddziałów wojskowych, które były w Syrii.
7:40 - Tymczasem Juda, z trzema tysiącami ludzi stanął obozem w Adasa i modlił się, mówiąc:
7:41 - Kiedyś, gdy wysłannicy króla Aszszura Cię znieważyli, pojawił się Twój anioł i zgładził spośród nich sto osiemdziesiąt pięć tysięcy.
7:42 - Racz dziś porazić na naszych oczach w podobny sposób to wojsko, ażeby ci z nich, którzy ocaleją, mogli się dowiedzieć, jak strasznego bluźnierstwa przeciwko Twemu świętemu przybytkowi dopuścił się Nikanor. Osądź go tak, jak na to zasługuje jego przestępstwo.
7:43 - Trzynastego dnia miesiąca Adar doszło do starcia obydwu wojsk i wojownicy Nikanora ponieśli dotkliwą klęskę. Jako pierwszy poległ w walce sam Nikanor.
7:44 - Kiedy jego wojownicy zobaczyli, że ich dowódca zginął, rzucili broń i ratowali się ucieczką.
7:45 - Przez cały dzień ścigali ich Żydzi od Adasa aż do Gezer, bez przerwy dmąc w trąby.
7:46 - Z okolicznych miejscowości Judei wybiegali na ten znak ludzie i okrążali ze wszystkich stron uciekających. Próbowali oni stawiać opór atakującym, ale ostatecznie wycięto ich co do jednego; ani jeden nie został przy życiu.
7:47 - Żydzi zabrali całe ich uzbrojenie i bardzo bogate łupy. Nikanorowi odcięto głowę oraz prawą rękę - tę właśnie, którą tak zuchwale podnosił - zawieziono je do Jerozolimy i powieszono na miejscu publicznym.
7:48 - Cały lud radował się bardzo, a dzień ten obchodzono jako wielkie święto.
7:49 - Postanowiono też na przyszłość co roku obchodzić ten dzień uroczyście trzynastego dnia miesiąca Adar.
7:50 - Przez jakiś czas panował potem w Judei spokój.