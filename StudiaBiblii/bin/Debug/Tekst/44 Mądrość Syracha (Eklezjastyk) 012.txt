12:1 - Jeśli czynisz dobro, wiedz, komu je czynisz, a dobrodziejstwa twoje nie pójdą na marne.
12:2 - Czyń dobrze pobożnym, a będą ci wdzięczni, a jeśli nie oni sami, to na pewno Najwyższy.
12:3 - Nie wyświadczaj dobra tym, co trwają w złości i sami nikomu nic dobrego nie czynią.
12:4 - Pobożnym dawaj, co możesz, a nie wspieraj grzeszników.
12:5 - Czyń dobrze pokornym, a nie wspomagaj bezbożnego. Nie dawaj mu nawet chleba i niczego mu nie użyczaj, żeby się nie stał silniejszy od ciebie. Bo odda ci w dwójnasób swoją przewrotnością za wszystkie dobra jemu wyświadczone.
12:6 - Bo sam Najwyższy nie znosi grzeszników, a bezbożnikom wymierzy karę.
12:7 - Wyświadczaj więc dobro człowiekowi dobremu, ale nie próbuj wspierać bezbożnika.
12:8 - Gdy jest się w dobrobycie, trudno dostrzec przyjaciół, gdy przyjdą nieszczęścia, wróg się nie ukryje.
12:9 - Gdy jesteś szczęśliwy, martwią się twoi wrogowie, gdy spadną na ciebie nieszczęścia, opuszczą cię przyjaciele.
12:10 - Nie ufaj nigdy twojemu wrogowi, bo jak żelazo rdzewieje, tak działa jego przewrotność.
12:11 - Nawet jeśli się upokarza i chodzi pochylony, miej się na baczności i nigdy mu nie ufaj. Obchodź się z nim tak, jakbyś przecierał zwierciadło, wiedząc, że skazy na nim nie przechodzą na wskroś.
12:12 - Nie dopuszczaj go nigdy zbyt blisko do siebie, żeby cię nie odsunął i nie zajął twego miejsca. Niech nigdy nie siada po twej prawej stronie, bo będzie usiłował zająć twoje miejsce. Wtedy zrozumiesz wreszcie wszystkie moje słowa i będziesz sobie wyrzucał, żeś mnie nie usłuchał.
12:13 - Któż się lituje nad zaklinaczem ukąszonym przez węże lub nad tymi, co walczą z dzikimi bestiami?
12:14 - Nie okazuje się też współczucia wspólnikowi grzesznika, temu, który uczestniczy w jego bezeceństwie.
12:15 - Dopóki ty mocno stoisz, on się nie ujawnia, lecz kiedy się potkniesz, nie wytrzyma dłużej.
12:16 - Nieprzyjaciel ma samą słodycz na swych wargach, lecz w sercu wciąż rozmyśla, jak by ciebie zgładzić. Mogą mu się nawet łzy w oczach pojawiać, lecz przy najbliższej okazji krew łatwo przeleje.
12:17 - Gdy los będzie ci przeciwny, zobaczysz go przed sobą, i niby chcąc ci pomóc, będzie czyhał na twoją piętę.
12:18 - Będzie głową potrząsał i w dłonie klaskał, będzie coś sobie mruczał zmieniając wyraz twarzy.