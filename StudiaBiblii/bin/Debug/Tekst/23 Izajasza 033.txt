33:1 - Biada ci, niszczycielu, któryś sam jeszcze nie został zniszczony, i tobie, łupieżco, któryś sam jeszcze nie został złupiony. Kiedy tylko zakończysz niszczenie innych, sam zostaniesz zniszczony; gdy zaś innych złupisz, wtedy złupią także i ciebie.
33:2 - O, Panie, zmiłuj się nad nami, gdyż w Tobie pokładamy nadzieję. Bądź naszą prawicą każdego poranka i naszym wybawieniem, gdy dni ucisku przyjdą.
33:3 - Kiedy ty zaczynasz grozić, narody uciekają, kiedy się podnosisz, chowają się ludy.
33:4 - Zbierać się będzie łupy, tak jak się zbiera szarańczę, rzucać się będą na wszystko, jak mrowie polnych koników.
33:5 - Pan został wyniesiony i mieszka wysoko, napełnia On Syjon prawem i sprawiedliwością.
33:6 - Twoje trwanie jest nienaruszone, bogactwami zaś, co ocalają - mądrość i wiedza, a Jego skarbem - jest bojaźń Pańska.
33:7 - Zobaczcie, jak Ariel rozpacza na ulicach, płaczą gorzko głosiciele pokoju.
33:8 - Opustoszały już drogi, nikt nie zmierza ścieżkami. Sprzeniewierzono się układom, wzgardzono świadkami, i nikt już na nikogo nie zważa.
33:9 - Cała ziemia jęczy w żałobie, z upokorzeń schnie Liban. Szaron w step się zamienił, ogołocone są Baszan i Karmel.
33:10 - A teraz powstaję już, mówi Pan, podnoszę się na moich wyżynach.
33:11 - Wy zaś, ponieważ poczęliście siano, zrodzicie słomę, a moje tchnienie strawi was jak ogień.
33:12 - Ludy zamienią się w wapno wypalone, będą jak ciernie wycięte i wrzucone do ognia.
33:13 - Wy, najdalej będący, posłuchajcie, com zrobił: i wy, co najbliżej jesteście, zobaczcie, jaka jest moja siła.
33:14 - Grzesznicy Syjonu znaleźli się w rozterce, drżenie ogarnęło wszystkich bezbożników. Któż więc nas uratuje przed niszczeniem ognia, kto zdoła wytrzymać żar wiecznych płomieni?
33:15 - Ten, kto uczciwie żyje i jest prawdomówny, i kto gardzi wszelkim wymuszonym zyskiem; kto ręką daje znak, że nie chce żadnych podarków, a uszy sobie zatyka, gdy jest namawiany do zbrodni, i kto oczy zamyka, by na zło nie patrzeć.
33:16 - Taki zamieszka kiedyś na wyżynach i znajdzie schronienie w twierdzy zbudowanej na skale; będzie miał chleba, ile zechce i nigdy nie zbraknie mu wody.
33:17 - Twoje oczy podziwiać będą królów piękno i radować się wielkością kraju.
33:18 - A twoje serce będzie pytać przerażone: Gdzież jest ten, który liczył? Gdzie ten, który ważył? Gdzie ten, który stawiał na obronne wieże?
33:19 - Nie zobaczysz już więcej tego pyszniącego się ludu, pokolenia mówiącego niejasno i niezrozumiale, barbarzyńców wydających różne dźwięki bez sensu.
33:20 - Popatrz na Syjon, miasto świąt naszych! Twoje oczy ujrzą Jeruzalem, miasto bezpieczne, namiot, którego już nie będzie się przenosić gdzie indziej; nie będzie się już więcej wyjmować jego kołków, żaden z jego sznurów nie będzie zerwany.
33:21 - To tam Pan okazał nam swoją wspaniałość, jak nad brzegami rzek o wielkiej szerokości. Nie pływają tam czółna poruszane wiosłami, nie porusza się po nich żaden większy statek.
33:22 - Obwisają luźno wszystkie liny, już nie podtrzymują masztu żadnego i nie rozwijają już żadnego żagla. Rozdzielą wówczas między siebie łupy przeogromne i nawet chromi rzucą się do grabieży.
33:23 - Pan wymierza sprawiedliwość i ustanawia nam prawa, Pan jest naszym i królem, i wybawcą.
33:24 - Nikt spośród ludzi nie powie, że chory, wszystkim tam mieszkającym będą darowane winy.