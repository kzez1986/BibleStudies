10:1 - W roku sto sześćdziesiątym Aleksander Epifanes, syn Antiocha, wyruszył na wojnę przeciwko Ptolemaidzie i zdobył ją. Mieszkańcy miasta przyjęli go i rządził tam jako ich król.
10:2 - Na wieść o tym król Demetriusz, zgromadziwszy dość liczne wojsko, wyruszył na wojnę przeciwko niemu.
10:3 - Do Jonatana zaś wysłał Demetriusz list z zapewnieniami o pokoju i z obietnicą obdarzenia go wysokimi godnościami.
10:4 - Myślał sobie bowiem tak: Musimy czym prędzej zawrzeć z nim pokój, zanim sprzymierzy się z Aleksandrem przeciwko nam.
10:5 - Przecież może sobie też przypomnieć o tych wszystkich nieszczęściach, które sprowadziliśmy kiedyś na niego samego, na jego braci i na cały jego naród.
10:6 - Zezwolił tedy Jonatanowi powiększyć liczbę wojowników i gromadzić broń. Zobowiązał się również wypuścić na wolność zakładników, ciągle jeszcze przetrzymywanych w twierdzy jerozolimskiej.
10:7 - Jonatan przybył do Jerozolimy i przeczytał głośno ten list w obecności zebranego tam ludu i załogi twierdzy.
10:8 - Kiedy usłyszeli, że Jonatan otrzymał od króla zezwolenie na powiększenie liczby wojska, bardzo się przerazili.
10:9 - Załoga twierdzy przekazała Jonatanowi zakładników, a on odesłał ich do rodzin.
10:10 - Jonatan zaś osiadł w Jerozolimie i rozpoczął odbudowę i odnowę miasta.
10:11 - Kazał rzemieślnikom umocnić górę Syjon i mury miasta blokami z kamienia. Polecenie to zostało wykonane.
10:12 - W tym czasie twierdze zbudowane przez Bakchidesa opuścili wszyscy cudzoziemcy.
10:13 - Każdy porzucił miejsce, na którym pełnił służbę i uciekł do swojego domu.
10:14 - Tylko w Bet-Sur zostało trochę tych, co odstąpili od prawa i przykazań. Tam właśnie znaleźli schronienie.
10:15 - Wkrótce król Aleksander dowiedział się o zapewnieniach, jakie Demetriusz złożył Jonatanowi. Doniesiono mu także o wojnach i bohaterskich czynach Jonatana i jego braci oraz o najrozmaitszych trudach, jakie ponosili.
10:16 - Powiedział tedy: Czy kiedykolwiek znajdziemy jeszcze takiego człowieka? Niech więc będzie naszym przyjacielem i sprzymierzeńcem.
10:17 - Napisał więc list i posłał go Jonatanowi. A oto treść listu:
10:18 - Król Aleksander pozdrawia Jonatana, swego brata.
10:19 - Słyszeliśmy o tym, że jesteś mężem bardzo dzielnym. Godzi się przeto, żebyś był naszym przyjacielem.
10:20 - Dlatego mianujemy cię dziś arcykapłanem twojego ludu. Będziesz również mógł posługiwać się tytułem przyjaciela królewskiego. Stój zawsze po naszej stronie i niech ci zależy na przyjaźni z nami. Równocześnie posłał mu purpurowy płaszcz i złoty wieniec.
10:21 - W siódmym miesiącu roku sto sześćdziesiątego na święto Namiotów włożył Jonatan na siebie po raz pierwszy święte szaty. Powiększył znacznie swoje wojsko i zgromadził dużo broni.
10:22 - Na wieść o tym wszystkim Demetriusz bardzo się zaniepokoił i pytał: Jak mogliśmy dopuścić do tego,
10:23 - że Aleksander nas uprzedził i zaprzyjaźnił się z Żydami, którzy będą go odtąd popierać.
10:24 - Ale ja do nich napiszę. Okażę im dużo życzliwości i przyobiecam zaszczyty oraz hojne dary. Może i mnie zaczną wspierać.
10:25 - I napisał taki oto list: Król Demetriusz pozdrawia cały naród żydowski.
10:26 - Cieszy nas bardzo, że dotrzymaliście zawartych z nami umów, byliście naszymi wiernymi przyjaciółmi i nie przeszliście na stronę naszych wrogów.
10:27 - Bądźcie nam nadal wierni! Wywdzięczymy się wam za dobro, któreście nam wyświadczyli.
10:28 - Zwolnimy was od rozmaitych zobowiązań, a nadto prześlemy wam cenne podarki.
10:29 - Od dziś jesteście narodem wolnym. Zwalniam też wszystkich Żydów z podatku pogłównego, opłat od soli i od podatku koronnego.
10:30 - Zwalniam was z dniem dzisiejszym z obowiązku przekazywania mi trzeciej części plonów ziemi i połowy wszystkich owoców z drzew z całej Judei oraz z należących do Judei trzech okręgów Samarii i Galilei.
10:31 - Jerozolima pozostanie miastem świętym i wraz z otaczającymi ją miejscowościami zostanie zwolniona od dziesięciny i podatku.
10:32 - Nie będę już także rościł sobie prawa do zarządzania twierdzą jerozolimską. Arcykapłan jerozolimski będzie sobie sam wybierał ludzi, których zechce osadzić jako strażników w twierdzy.
10:33 - Wszystkim Żydom, którzy jako jeńcy wojenni zostali uprowadzeni z Judei i przebywają na ziemiach mego królestwa, zwracam wolność, nie żądając od nich żadnego okupu. Od ich dobytku również nie będzie się ściągać żadnych opłat.
10:34 - Wszystkie święta: szabaty, dni nowiu księżycowego, dni świąteczne przepisane przez prawo, a także trzy dni przed nimi i trzy dni po nich wolne są od ściągania z Żydów podatków i wszelkich opłat oraz od przymusowych robót.
10:35 - Nikt nie ma prawa nikogo z was w żadnej sprawie pozywać przed sąd lub nękać w jakikolwiek inny sposób.
10:36 - Do królewskich oddziałów wojskowych można przyjąć nawet trzydzieści tysięcy Żydów, przy czym każdy z nich powinien otrzymywać żołd taki sam jak inni wojownicy królewscy.
10:37 - Wolno im pełnić służbę w wielkich twierdzach królewskich, gdzie zwykle wyznacza się tylko ludzi zaufanych. Z ich szeregów będą też wybierani urzędnicy i dowódcy wojskowi. Niech sobie zachowają w życiu swoje dawne obyczaje, zgodnie z tym, co król już postanowił dla ziemi judzkiej.
10:38 - Trzy okręgi, które zostały odłączone od prowincji Samarii i przeszły do Judei, niech podlegają tej samej władzy co cała Judea i niech będą poddane wyłącznie zarządzeniom arcykapłana.
10:39 - Miasto Ptolemaidę zaś i sąsiadujące z nią ziemie przekazuję świątyni jerozolimskiej, aby służyły jako dar na pokrycie kosztów służby Bożej w świątyni.
10:40 - Z moich własnych dochodów, które uzyskuję z moich posiadłości, będę przekazywał [na świątynię] co roku piętnaście tysięcy srebrnych sykli.
10:41 - To wszystko, co w ciągu minionych lat jako należność nie zostało jeszcze przez władze wypłacone, niech teraz owe władze przekażą na potrzeby świątyni.
10:42 - Także pięciu tysięcy sykli srebra, pobieranych co roku jako podatek od dochodów świątynnych, nie trzeba będzie już płacić, lecz należy je przekazywać na rzecz kapłanów pełniących służbę w świątyni.
10:43 - Każdy, kto schroni się w świątyni jerozolimskiej albo na obszarze przynależącym do świątyni, będzie wolny - on sam i cały jego dobytek, jaki posiada w moim królestwie - od konieczności spłacania wszelkich długów należnych królowi i od wszelkich innych zobowiązań.
10:44 - Wszystkie koszty związane z pracami w świątyni, takimi jak rozbudowa albo odnowa, będą pokrywane przez króla.
10:45 - To samo dotyczy budowy murów w samej Jerozolimie i umocnień wokół niej; są one wykonane na koszt króla, podobnie zresztą jak i budowa czy odbudowa wszystkich murów w całej Judei.
10:46 - Jonatan - razem z całym ludem - nie uwierzył w te wszystkie obietnice i nie przyjął ich. Pamiętano bowiem jeszcze zbyt dobrze o nieszczęściach, które ściągnął on na cały Izrael, sprowadzając wojny, przywodząc na wszystkich straszną nędzę.
10:47 - Pozostali po stronie Aleksandra, bo on pierwszy zawarł z nimi przymierze pokoju i we wszelkich walkach stawali u jego boku.
10:48 - Po jakimś czasie król Aleksander zebrał ogromne wojsko i stanął obozem naprzeciw Demetriusza.
10:49 - Kiedy obaj królowie ruszyli do przodu i rozgorzała walka, wojska Demetriusza zaczęły się wycofywać. Aleksander rzucił się w pościg za nimi, zyskując coraz większą przewagę.
10:50 - Gromił ich aż do zachodu słońca. Tego dnia także Demetriusz poległ w bitwie.
10:51 - Aleksander wysłał swoich ludzi do Ptolemeusza, króla Egiptu, polecając, by mu powiedzieli tak:
10:52 - Wróciłem do mojego kraju, zasiadłem na tronie mojego ojca i zacząłem sprawować rządy. Pokonałem Demetriusza i poddałem całe nasze państwo pod moją władzę.
10:53 - W czasie wojny, którą z nim prowadziłem, on sam zginął, a jego wojsko zostało przez nas rozbite. Tak zatem objęliśmy władzę również nad jego krajem.
10:54 - Chciałbym, żebyśmy zawarli ze sobą przymierze pokoju. Daj mi twoją córkę za żonę, byśmy się mogli spokrewnić przez to małżeństwo, ja zaś i jej, i tobie złożę dary, które będą godne ciebie.
10:55 - Król Ptolemeusz odpowiedział: Jakże szczęśliwy okazał się dzień, w którym powróciłeś do ziemi swoich ojców i zasiadłeś na tronie ich królestwa!
10:56 - Przystaję na wszystko, o co prosisz. Przybądź jednak, proszę, na spotkanie ze mną do Ptolemaidy, żebyśmy mogli poznać się osobiście. Wtedy, zgodnie z tym co piszesz, zostanę twoim teściem.
10:57 - Opuścił tedy Ptolemeusz Egipt i wyruszył w drogę ze swoją córką Kleopatrą. Do Ptolemaidy przybył w roku sto sześćdziesiątym drugim.
10:58 - Gdy przybył tam także Aleksander, Ptolemeusz dał mu własną córkę za żonę. I urządzono dla nich w Ptolemaidzie wspaniałą ucztę weselną, tak jak to było w zwyczaju u królów.
10:59 - Potem napisał król Aleksander list do Jonatana, żeby zechciał do niego przybyć i spotkać się z nim.
10:60 - Udał się tedy Jonatan - z ogromnym orszakiem - do Ptolemaidy, gdzie spotkał obydwu królów. Przekazał im oraz ich niewiastom przedmioty ze srebra i złota, a także wiele innych podarków. W ten sposób całkowicie ich sobie zjednał.
10:61 - Lecz oto różni niegodziwi Izraelici, złoczyńcy, zebrali się i zaczęli go oskarżać. Król jednak wcale nie zważał na to, co mówili.
10:62 - Przeciwnie, wydał nawet polecenie, żeby Jonatan zdjął swoje szaty i przyodział się w purpurę, co też się wkrótce stało.
10:63 - Zaprosił go również, aby zajął miejsce obok niego i powiedział do swoich najwyższych urzędników: Weźcie go ze sobą do miasta i ogłoście wszystkim, żeby nikt nie ważył się występować z jakąkolwiek skargą przeciwko niemu i żeby nikt nie śmiał wyrządzić mu najmniejszej przykrości.
10:64 - Kiedy jego oskarżyciele zobaczyli, jakie zaszczyty spotkały Jonatana i że chodzi odziany w szatę z purpury, wszyscy pouciekali.
10:65 - Tymczasem król okazał Jonatanowi jeszcze dalsze dowody swej życzliwości, zaliczył do grona swoich najbliższych przyjaciół i mianował dowódcą wojskowym oraz zarządcą [Judei].
10:66 - Potem wrócił Jonatan do Jerozolimy w spokoju i pełen radości.
10:67 - W roku sto sześćdziesiątym piątym Demetriusz, syn Demetriusza, przybył z Krety na ziemię swoich ojców.
10:68 - Na wieść o tym król Aleksander zaniepokoił się bardzo i wrócił do Antiochii.
10:69 - Demetriusz mianował Apoloniusza wielkorządcą Celesyrii. Apoloniusz zaś zebrał liczne wojsko i rozbił obóz koło Jamnii. Stamtąd przesłał taką wiadomość arcykapłanowi Jonatanowi:
10:70 - Tylko ty jeden występujesz przeciwko nam. To z twojego powodu ośmiesza się mnie i poniża. Dlaczego tak się przechwalasz swoimi wojskami, które wystawiłeś przeciwko nam w górach?
10:71 - Skoro tak ufasz swoim wojskom, to zejdź tu do nas, na równinę. Zmierzymy się tutaj. Ze mną są bowiem oddziały z miast.
10:72 - Popytaj, spróbuj się dowiedzieć, kim ja jestem, kim są ludzie, którzy stoją po mojej stronie. Przekonasz się, że nie będziecie mogli nam się oprzeć. Twoi przodkowie już dwa razy, i to w swoim własnym kraju, zostali zmuszeni do ucieczki.
10:73 - Na równinie i ty, także tym razem, nie zdołasz powstrzymać licznej konnicy, siły uderzenia mnóstwa pieszych wojowników. Nie ma tu bowiem ani jednego głazu, ani jednej skały, ani jednej jaskini, w której można by się ukryć.
10:74 - Wysłuchawszy słów Apoloniusza, Jonatan wzburzył się i natychmiast wyruszył z Jerozolimy, zabierając ze sobą dziesięć tysięcy wojowników. Jego brat Szymon dołączył do niego, żeby go wspierać.
10:75 - Rozbili obóz koło Jafy, ale jej mieszkańcy zamknęli przed nimi bramy miasta. Apoloniusz osadził bowiem Jafę własnymi ludźmi. Kiedy Żydzi poczęli napierać,
10:76 - mieszkańcy Jafy przerazili się i poddali się. I tak oto Jonatan wziął w posiadanie Jafę.
10:77 - Dowiedziawszy się o tym Apoloniusz z trzema tysiącami jeźdźców i wielką liczbą pieszych wojowników ruszył w kierunku Azotu, udając, że chce ich obejść. W rzeczywistości zmierzał ku równinie, gdyż liczył na swoją konnicę.
10:78 - Jonatan jednak szedł za nim krok w krok aż pod mury Azotu. Tam obydwa wojska uderzyły na siebie.
10:79 - Tymczasem Apoloniusz zostawił w tyle tysiąc swoich jeźdźców [tak że znaleźli się za wojskami Jonatana].
10:80 - Kiedy Jonatan zauważył tę zasadzkę, jeźdźcy już otoczyli jego wojsko ze wszystkich stron i od wczesnego ranka aż do wieczora strzałami z łuków razili jego ludzi.
10:81 - Ale wojownicy Jonatana trwali, zgodnie z jego rozkazem, na polu walki tak długo, aż zmęczyły się konie wrogów.
10:82 - A wtedy nadciągnął ze swymi oddziałami Szymon i uderzył na piechotę nieprzyjaciela. Ponieważ zaś jeźdźcy byli już zupełnie wyczerpani, całe wojsko rzuciło się do ucieczki.
10:83 - Jeźdźcy, rozproszeni po rozległej równinie, uciekali w stronę Azotu. Schronili się w świątyni Dagona, ich bożka, szukając tam ocalenia.
10:84 - Jonatan podpalił wtedy Azot i okoliczne osiedla, złupiwszy je przedtem. Spłonęła także świątynia Dagona razem ze wszystkimi, którzy się w niej schronili.
10:85 - Około ośmiu tysięcy ludzi zginęło wtedy od miecza lub spłonęło.
10:86 - Odszedłszy stamtąd, Jonatan rozbił swój obóz w pobliżu Askalonu. Mieszkańcy miasta wyszli mu uroczyście naprzeciw i wprowadzili go z radością do miasta.
10:87 - Potem wrócił Jonatan ze swoimi ludźmi i bardzo obfitymi łupami do Jerozolimy.
10:88 - Na wieść o tym król Aleksander obdarzył go dalszymi godnościami.
10:89 - Przesłał mu też złotą sprzączkę, którą zwykle obdarowywano jedynie członków rodziny królewskiej. Przekazał mu także miasto Akkaron i okoliczne ziemie.