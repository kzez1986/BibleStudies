1:1 - W drugim roku panowania Dariusza, ósmego miesiąca, Pan przemówił do proroka Zachariasza, syna Berekiasza, syna Iddo:
1:2 - Pan gniewał się kiedyś bardzo na ojców waszych.
1:3 - Powiedz im tedy tak: Oto, co mówi Pan Zastępów: Nawróćcie się do Mnie - wyrocznia Pana Zastępów - to i Ja zwrócę się znowu ku wam, mówi Pan Zastępów.
1:4 - Nie bądźcie tacy jak wasi ojcowie, do których wołali kiedyś prorocy: Pan mówi tak: Zejdźcież wreszcie z waszych dróg bezbożnych, odstąpcie od waszych niecnych czynów! Ale oni nie słuchali i wcale nie zważali na Mnie.
1:5 - Gdzież są teraz ojcowie wasi? A prorocy, czy zawsze żyć będą?
1:6 - Moje słowa i postanowienia, które przekazywałem poprzez moje sługi, proroków, czyż nie wypełniły się na waszych ojcach? Dlatego nawrócili się i powiedzieli: Jak Pan Zastępów zamierzał nam uczynić zgodnie z naszym postępowaniem i czynami naszymi, tak też nam uczynił.
1:7 - Dnia dwudziestego czwartego jedenastego miesiąca, czyli miesiąca Szebat, w drugim roku panowania Dariusza, Pan skierował swoje słowo do proroka Zachariasza, syna Berekiasza, syna Iddo.
1:8 - Nocy tej miałem takie oto widzenie: Widziałem jeźdźca na brunatnoczerwonym koniu. Stał on w dolinie pomiędzy drzewami mirtowymi, a za nim inne brunatnoczerwone i białe konie.
1:9 - I zapytałem: Panie, co oznaczają te konie? Wtedy anioł, który ze mną rozmawiał, powiedział: Pokażę ci, co one oznaczają.
1:10 - Wtedy mąż, który stał pomiędzy drzewami mirtowymi, otworzył swe usta i rzekł: Pan posłał te konie, żeby przemierzyły całą ziemię.
1:11 - A jeźdźcy odpowiedzieli aniołowi, który znajdował się pomiędzy mirtami: Przemierzyliśmy już całą ziemię i wszędzie panuje spokój.
1:12 - Wtedy powiedział anioł Pański: Panie Zastępów, jak długo jeszcze będziesz odmawiał swego miłosierdzia Jerozolimie oraz innym miastom judzkim, na które jesteś zagniewany od lat siedemdziesięciu?
1:13 - A Pan odpowiedział aniołowi, który przemawiał do mnie słowami pełnymi życzliwości i pociechy:
1:14 - Powiedz im, że tak mówi Pan Zastępów: Wielką życzliwość moją pragnę okazać Jerozolimie i Syjonowi.
1:15 - Lecz jestem pełen zagniewania na narody, które są pewne siebie w swej fałszywej dumie. Kiedy Ja bowiem tylko nieznacznie obruszyłem się [na was], oni, będąc narzędziem mego karania, chcieli was całkowicie zniszczyć.
1:16 - I dlatego tak oto mówi Pan: Znów okażę Jerozolimie moją wielką litość. Tam mój dom znów zostanie zbudowany - wyrocznia Pana Zastępów - a sznur mierniczy znów będzie rozciągnięty w Jerozolimie.
1:17 - Powiedz im również, że tak mówi Pan Zastępów: Moje miasta znów będą opływać we wszelkie dobra, a Pan znów pocieszy Syjon i upodoba sobie w Jerozolimie.