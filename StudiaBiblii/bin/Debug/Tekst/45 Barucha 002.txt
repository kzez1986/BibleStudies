2:1 - Dlatego wypełniły się słowa, które Pan wypowiedział o nas samych, o naszych sędziach, rządzących kiedyś Izraelem, o naszych królach i urzędnikach oraz o wszystkich mieszkańcach Izraela i Judy.
2:2 - Nigdy dotychczas i nigdzie pod słońcem nie stało się coś takiego jak to, co Pan sprowadza teraz na Jerozolimę; dokładnie według tego, co zostało napisane w Prawie Mojżeszowym:
2:3 - że oto jeden żywi się ciałem własnego syna, a drugi je ciało swojej rodzonej córki.
2:4 - Powydawał ich Pan w ręce różnych władców dokoła i uczynił ich pośmiewiskiem i znakiem przekleństwa dla wszystkich okolicznych ludów, wśród których zostali rozproszeni.
2:5 - I tak z panujących stali się poddanymi, cierpiącymi ucisk. Ciężkośmy bowiem grzeszyli przeciwko Panu, naszemu Bogu, nie słuchając Jego głosu.
2:6 - Sprawiedliwy jest Pan i Bóg nasz, wstyd zaś po dzień dzisiejszy okrywa oblicze nam samym oraz ojcom naszym.
2:7 - Spadły na nas wszystkie te nieszczęścia, którymi Pan nam groził.
2:8 - Wcale nie staraliśmy się przebłagać Pana i nie odwracaliśmy się od upodobań naszych serc przewrotnych.
2:9 - Ale Pan czuwał i zesłał na nas wszystkie te nieszczęścia; bo sprawiedliwy jest Pan w tym wszystkim, co nam nakazuje.
2:10 - Myśmy jednak głosu Jego nie słuchali i nie wypełnialiśmy przykazań, które nam dawał.
2:11 - Panie i Boże Izraela, to Ty - silną prawicą, wśród znaków i cudów oraz potęgą niezwykłą swego wyciągniętego ramienia - wyprowadziłeś swój lud z Egiptu i zyskałeś sobie przez to imię, którym cieszysz się do dzisiaj!
2:12 - Panie i Boże nasz, zgrzeszyliśmy, postępowaliśmy bezbożnie i niesprawiedliwie względem wszystkich Twoich postanowień.
2:13 - Racz wreszcie odwrócić od nas Twoje zagniewanie, bo już tak niewiele nas ocalało między narodami, pośród których zostaliśmy rozproszeni.
2:14 - Panie, wysłuchaj nasze prośby i błagania! Przez wzgląd na Twoją świętą wolę - wybaw nas! Spraw, żebyśmy znaleźli łaskę u tych, którzy nas uprowadzili z naszej własnej ojczyzny.
2:15 - Niech pozna cały świat, że Ty jesteś naszym Panem i Bogiem, a Twoje imię jest wzywane nad Izraelem i nad wszystkimi jego pokoleniami.
2:16 - Panie, spojrzyj na nas z wysokości Twojego świętego zamieszkania i nawiedź nas! Nakłoń ku nam swego ucha i wysłuchaj nas!
2:17 - Otwórz, o Panie, swe oczy i popatrz na nas! To nie z zaświatów umarli, których ciała już są pozbawione ożywczego tchnienia, cześć Ci oddają i wysławiają sprawiedliwość Twoją, o Panie!
2:18 - Są to ludzie żyjący w wielkim ucisku, przygnębieni i bezsilni, na oczy już ledwie patrzący, ludzie nękani głodem. Lecz oni cześć Ci składają i wysławiają Twoją sprawiedliwość, o Panie!
2:19 - Bo nie liczymy na zasługi nasze lub naszych ojców albo królów, gdy Ciebie, Panie nasz i Boże, tak o miłosierdzie błagamy.
2:20 - Wymierzyłeś w nas ostrze swego gniewu, tak jak zapowiedziałeś przez służących Tobie i proroków.
2:21 - Tak bowiem powiedział Pan: ugnijcie wasze karki i bądźcie poddani królowi babilońskiemu, bo tylko wtedy będziecie mogli pozostać w kraju, który Ja dałem ojcom waszym.
2:22 - Lecz jeśli nie posłuchacie polecenia Pańskiego i nie poddacie się królowi babilońskiemu,
2:23 - to sprawię, że zarówno w miastach Judy, jak i na ulicach Jerozolimy zamilkną wszystkie okrzyki radosne oraz przyjacielskie nawoływania, głosy oblubieńców i oblubienic, a cały kraj zamieni się w bezludną pustynię.
2:24 - Ale myśmy nie usłuchali poleceń Twoich i nie chcieliśmy się poddać królowi babilońskiemu. Wówczas Ty wypełniłeś wszystkie te słowa, którymi nas przestrzegałeś przez sługi swoje, proroków, mówiąc, że będą wywleczone z grobów kości naszych królów oraz kości ojców naszych.
2:25 - I rzeczywiście zostały wyrzucone i leżą w upale dnia i w zimnie nocy. Poginęli oni kiedyś wśród najokrutniejszych udręczeń z głodu, od miecza i od zarazy.
2:26 - Z powodu zaś przewrotności Domu Izraela i Domu Judy z Domem, w którym było kiedyś wzywane Twoje Imię, uczyniłeś to właśnie, czym jest dzisiaj.
2:27 - Ale Ty, Panie nasz i Boże, postąpiłeś z nami według wielkiej dobroci Twojej i według wielkiego miłosierdzia Twego,
2:28 - tak jak to przepowiedziałeś przez Twojego sługę, Mojżesza wtedy, kiedy mu poleciłeś przekazać Twoje pouczenie dla narodu Izraelskiego, mówiąc:
2:29 - Jeżeli nie posłuchacie mojego głosu, to ta wielka, niezliczona rzesza ludzi stanie się malutką garstką pośród innych narodów, między którymi żyć będziecie w rozproszeniu.
2:30 - Ja wiem, że oni nie posłuchają Mnie, bo są narodem o twardym karku. Dopiero w krainie swojego wygnania wezmą to sobie do serca.
2:31 - Wtedy poznają, że Ja jestem Panem i Bogiem ich. Wtedy dam im też serce wszystko rozumiejące i uszy zdolne do słuchania.
2:32 - Na ziemi swojego wygnania będą Mnie wysławiać i czcić moje Imię.
2:33 - Odwrócą się od swojej zatwardziałości i od swoich złych czynów. I wtedy też przypomną sobie to wszystko, co przydarzyło się ich ojcom, kiedy zgrzeszyli przeciwko Panu.
2:34 - A Ja sprowadzę ich wówczas znów do krainy, którą przyobiecałem pod przysięgą ojcom ich: Abrahamowi, Izaakowi i Jakubowi. I znów wezmą tę krainę w swoje posiadanie. I rozmnożę ich bardzo i nigdy już potem nie pomniejszy się ich liczba.
2:35 - I zawrę z nimi wiecznotrwałe Przymierze: Ja będę ich Bogiem, a oni będą moim ludem. I nigdy już nie dopuszczę, żeby mój lud izraelski musiał uchodzić z kraju, który im dałem.