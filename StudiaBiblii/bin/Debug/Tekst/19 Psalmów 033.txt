33:1 - Radujcie się w Panu, wszyscy sprawiedliwi, niech chwała płynie z serca czystego.
33:2 - Pieśń dziękczynienia grajcie Panu na lirze, grajcie Mu na harfie o dziesięciu strunach.
33:3 - Na Jego cześć śpiewajcie pieśń nową, zadmijcie z całej siły w trąby.
33:4 - Albowiem słowo Pańskie jest proste, a On wierny we wszystkim, co czyni.
33:5 - Kocha On wszystko, co czyste i prawe, a Jego łaskawość wypełnia całą ziemię.
33:6 - Pan wyrzekł słowo i powstały niebiosa i wszystko, co na nich, gdy wydał swe tchnienie.
33:7 - Wody oceanów zebrał jak do bukłaków, otchłanie wodne zamknął niby w skarbcu.
33:8 - Niech cała ziemia trwa w bojaźni Pana, niech cześć Mu oddają mieszkańcy ziemi.
33:9 - Na Jego słowo wszystko powstało, co tylko rozkazał, wszystko się spełniło.
33:10 - Pan zniweczył złe zamiary bezbożnych, unicestwił wszystkie knowania ludów.
33:11 - To zaś, co Pan postanowił, trwa na wieczne czasy, z pokolenia na pokolenie - pragnienia Jego serca.
33:12 - Szczęśliwy naród, którego Bogiem Jahwe, lud taki wybrał sobie Bóg na własność.
33:13 - Pan spogląda z nieba i widzi wszystkich ludzkich synów.
33:14 - I stamtąd, z miejsca swojego zamieszkania widzi wszystkich mieszkańców ziemi.
33:15 - Ten, który uczynił każde serce, wie o wszystkim, co czynią ludzie.
33:16 - Królowi nic nie pomogą najliczniejsze wojska, a dzielnego wojownika nic nie zdoła ocalić.
33:17 - Nie może liczyć na konia, by się uratować.
33:18 - Lecz Pan nie spuszcza oczu z tych, co się Go boją i liczą tylko na Jego miłość,
33:19 - ufając, że ocali ich życie i chleba dostarczy w dniach głodu.
33:20 - A nasze dusze oczekują na Pana, bo tylko On jest naszą pomocą i tarczą.
33:21 - I nasze serca w Nim się radują, my zaś ufamy świętemu imieniu Jego.
33:22 - Niech nas nie opuszcza Twa miłość, o Panie, tak jak my zawsze ufać Ci będziemy.