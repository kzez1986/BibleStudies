97:1 - Pan jest Królem, raduj się więc, ziemio, radujcie się, niezliczone wyspy.
97:2 - Dokoła Niego chmury i ciemności, Jego tron zaś opiera się na sprawiedliwości i prawie.
97:3 - Idzie przed Nim ogień, który wszystko trawi, i niszczy Jego wrogów dokoła.
97:4 - Jego błyskawice oświetlają ziemię, widzi to ziemia i drży cała.
97:5 - Góry topnieją jak wosk przed Panem, przed obliczem Władcy wszechświata.
97:6 - Niebiosa głoszą Jego sprawiedliwość, a chwałę podziwiają wszystkie narody.
97:7 - Wszyscy zaś bożkom służący będą zawstydzeni, wszyscy przechwalający się posągami, bo wszyscy bogowie hołd Mu składać będą.
97:8 - Słyszy o tym Syjon i raduje się bardzo, Twoje wyroki, o Panie, cieszą córki Judy.
97:9 - Bo Ty jesteś Panem, wysoko nad ziemią, wyniesiony bardzo ponad wszystkich bogów.
97:10 - Wy zaś wszyscy, Pana miłujący, miejcie zło w nienawiści. Bo On osłania życie swoich świętych i wyzwala ich z rąk bezbożnych.
97:11 - Niech blask opromieni sprawiedliwego, niech rozradują się wszyscy, którzy są serca czystego.
97:12 - Sprawiedliwi, cieszcie się w Panu, wysławiajcie Jego święte imię.