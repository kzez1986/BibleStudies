3:1 - Otóż wysyłam już mego anioła i on powinien Mi przygotować drogę. Wtedy zjawi się nagle w świątyni swojej Pan, na którego czekacie, i wysłannik przymierza, którego tak pragniecie. Oto już nadchodzi, mówi Pan Zastępów.
3:2 - Lecz kto zdoła przetrwać dzień, w którym On nadejdzie? Kto będzie mógł się ostać, kiedy On się zjawi? Jest On bowiem jak ogień, co topi metale, lub jak roztwór ługu, którym pierze farbiarz.
3:3 - I przystąpi, by stopić i oczyścić srebro. Oczyści On synów Lewiego, tak jak oczyszcza się złoto lub srebro. I zaczną Panu przynosić nieskażone ofiary.
3:4 - Judy i Jeruzalem ofiary znów będą Panu miłe, tak jak za dni minionych, jak w latach, co dawno minęły.
3:5 - Ja zaś przychodzę, żeby was oczyścić, już wkrótce przybędę, aby me świadectwo dawać przeciwko czarownikom i cudzołożnikom, przeciwko krzywo przysięgającym i wszystkim, którzy zatrzymują zapłatę i uciskają wdowy i sieroty, cudzoziemcom praw ich w kraju nie przyznają i żadnego szacunku Mi nie okazują - tak mówi Pan Zastępów.
3:6 - Otóż Ja, Pan, Ja się nie zmieniłem i wyście też nie przestali być synami Jakuba.
3:7 - Od czasu ojców waszych odwracaliście się od moich przykazań i nie próbowaliście nawet ich zachowywać. Nawróćcie się do Mnie, to Ja też ku wam się zwrócę - mówi Pan Zastępów! Ale wy pytacie, jak to nawrócenie wyglądać powinno?
3:8 - Czy wypada, by człowiek oszukiwał Boga? A wy Mnie przecież próbujecie oszukać. Zaraz zapytacie: Gdzież my Cię oszukujemy? Gdy Mi dziesięciny i ofiary składacie.
3:9 - Przekleństwa na was zsyłam, lecz wy okłamujecie Mnie dalej, wy jako naród cały.
3:10 - Całą dziesięcinę przynieście do spichlerza, żeby w moim domu było dość jedzenia. Możecie Mnie wtedy wystawiać na próbę - mówi Pan Zastępów - czekając, czy zaraz potem otworzę wam niebieskie śluzy i ześlę na was w obfitości me błogosławieństwo.
3:11 - Oddalę od was plagę polnego konika, aby wam nie niszczył zbóż na waszych polach, by w winnicach krzew winny mógł wydawać plony - taki jest wyrok Pana Zastępów!
3:12 - Szczęśliwie narody sławić was wtedy będą, bo w kraju waszym wszystkim będzie dobrze - tak mówi Pan Zastępów.
3:13 - Przykre jest to, co o Mnie mówicie - mówi Pan. A wy zaraz pytacie: Cóż mówimy o Tobie?
3:14 - Otóż mówicie, że nie ma sensu, aby służyć Bogu. Co nam z tego, że nakazów Jego zawsze słuchać będziemy i chodzić w szatach pokutnych przed Panem Zastępów?
3:15 - Teraz raczej bezbożnych uznajemy za szczęśliwych, bo złoczyńcom wiedzie się w życiu. Boga wystawiają na próbę, a jednak to im uchodzi bezkarnie.
3:16 - Tak między sobą mówili ci wszyscy, co Pana się boją. I na wieść o tym wszystkim Pan ich wysłuchał. I na oczach Jego spisano to w księdze, w której znajdują się wszystkie wspomnienia o tych, co Pana się boją i czczą święte imię Jego.
3:17 - W dniu mojego nadejścia - mówi Pan Zastępów - staną się moją szczególną własnością. Ja znów okażę im moją życzliwość, jak dobry ojciec względem posłusznego syna.
3:18 - I znów sami zobaczycie różnicę między sprawiedliwym a niesprawiedliwym, między tym, co chętnie Bogu służy, i tym, co się przeciwko Panu Bogu buntuje.
3:19 - I oto nadchodzi już dzień, który jest jak piec rozpalony i pełen ognia. Wyniośli i bezbożni w plewy się przemienią i wszystkich ich spali dzień, który nadchodzi - tak mówi Pan Zastępów. Nie pozostanie po nich ni korzeń, ni żadna gałązka.
3:20 - Dla was zaś, co się mojego Imienia boicie, wzejdzie niebawem sprawiedliwości słońce, a jego skrzydła przyniosą wam wybawienie. Wychodzić będziecie na zewnątrz i skakać z radości jak cielęta, które wybiegły z zagrody.
3:21 - W dniu mojego przyjścia będziecie deptać bezbożnych własnymi stopami i będą dla was niczym proch ziemi - tak mówi Pan Zastępów.
3:22 - Pamiętajcie o prawie mojego sługi, Mojżesza. Na górze Horeb przekazałem mu ustawy i prawo dotyczące Izraela całego.
3:23 - Nim jednak nadejdzie dzień Pański, dzień ów wielki i straszny bardzo, poślę do was przedtem proroka Eliasza.
3:24 - Skieruje on znowu serca ojców ku synom i synów ku ojcom, żebym Ja nie musiał przychodzić, aby wydać całą tę ziemię na zgubę.