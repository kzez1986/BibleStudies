32:1 - Sprawiedliwością w swych rządach kierują się królowie, książęta zaś pełnią swą władzę, jak nakazuje prawo.
32:2 - Każdy z nich będzie jakby schronieniem przed wichrem i miejscem ucieczki przed nadchodzącym huraganem. Są jak potężne strumienie na wyschniętej ziemi albo jak cień ogromnej skały w upalnych godzinach.
32:3 - Nie będą już wtedy zamknięte oczy tych, co widzą, znów słuchać zaczną uważnie uszy słuchających.
32:4 - Serca nierozumiejących będą chciały zrozumieć, a języki jąkających się mówić będą swobodnie.
32:5 - I głupiec nie będzie już nazywany szlachetnie urodzonym, a krętacz nie będzie uważany za wielką osobistość.
32:6 - Głupi bowiem opowiada o swoich głupstwach, a jego serce ciągle zło tylko obmyśla po to, by dopuścić się kolejnej zbrodni; by wypowiadać słowa bluźniercze o Panu i sprawiać, aby głodny pozostawał głodnym, a spragniony nie mógł ugasić pragnienia.
32:7 - Krętactwa krętacza są zawsze przewrotne. Swoimi kłamstwami chce on zniszczyć biedaków, nawet jeśli sprawiedliwość byłaby po ich stronie.
32:8 - Zaś człowiek szlachetny ma szlachetne zamiary i postępuje zawsze z całą uczciwością.
32:9 - Posłuchajcie mego głosu, o wy, zbyt beztroskie kobiety, posłuchajcie słów moich, zbyt pewne siebie córy!
32:10 - Za rok i kilka dni wy, zbyt pewne siebie, trząść się będziecie. Skończy się bowiem winobranie, nie będzie już więcej żadnych nowych zbiorów.
32:11 - Niech was lęk ogarnie, o wy, lekkomyślne niewiasty, drżyjcie, wy, dotąd zbyt pewne siebie córy! Rozbierzcie się, zdejmijcie wierzchnie szaty i wszystkie przepaszcie biodra wasze!
32:12 - Bijcie się w piersi, smućcie się, na widok pól roześmianych, tudzież urodzajnych winnic;
32:13 - patrząc na ziemię mojego ludu, na której pomieszane rosną i ciernie, i chwasty; na cały ten dom rozradowany i na miasto pełne wesela.
32:14 - Pałac już bowiem opustoszał, miasto tak głośne dotąd stało się pustynią. Ofel i jego wieża strażnicza zamieniły się w jaskinie i w miejsce radości dla zdziczałych osłów, i pastwiskiem się stały dla trzód niezliczonych.
32:15 - I znów zostanie na nas wylany Duch przychodzący z wysoka. I znów pustynia będzie owocowym sadem, a sad niebawem zmieni się w gaj cały.
32:16 - I zamieszka na pustyni prawo, a sprawiedliwość - w owocowym sadzie.
32:17 - Ze sprawiedliwości zaś zrodzi się z czasem pokój, a z prawa - bezpieczeństwo na zawsze.
32:18 - I cały mój lud będzie żył spokojnie w osiedlach całkowicie bezpiecznych i w zacisznych mieszkaniach,
32:19 - choć lasy będą wycięte i miasta zrównane z ziemią.
32:20 - Wy zaś, szczęśliwi, posiejecie swe ziarno nad wodami, a woły i osły - wolno puścicie.