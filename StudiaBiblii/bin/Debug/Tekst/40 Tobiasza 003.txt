3:1 - Bardzo się wtedy zasmuciłem, zacząłem płakać i w moim bólu tak się modliłem:
3:2 - Panie, Ty jesteś sprawiedliwy, a wszystkie Twoje drogi i dzieła świadczą o Twojej dobroci i prawdzie. Prawdziwe i słuszne są Twoje odwieczne wyroki.
3:3 - Wspomnij tedy na mnie, wejrzyj na mnie z nieba! Racz nie zsyłać na mnie kary za grzechy i wykroczenia, popełnione przeze mnie i przez moich ojców.
3:4 - Nie słuchali oni Twoich nakazów. Dlatego dopuściłeś na nas grabieże, niewole i zagładę. Staliśmy się pośmiewiskiem dla narodów, wśród których nas rozproszyłeś.
3:5 - Zsyłasz na mnie zatem zasłużone kary z powodu moich własnych występków i grzechów moich ojców. Nie słuchaliśmy bowiem Twoich nakazów i zeszliśmy z drogi Twojej prawdy.
3:6 - Czyń tedy ze mną, co Ci się podoba! Niech duch mój odejdzie ode mnie! Pozwól mi umrzeć i w proch się przemienić. Dla mnie bowiem lepiej będzie umrzeć niż żyć. Muszę wysłuchiwać niesłusznych zarzutów, co napełnia mnie wielkim przygnębieniem. Pozwól mi wydostać się z mojej nędzy i daj mi odpocznienie. I nie odwracaj ode mnie swojego oblicza.
3:7 - Tego samego dnia Sara, córka Raguela w Ekbatanie w Medii, została znieważona przez jedną ze służebnic swego ojca.
3:8 - Obarczano ją winą za to, że siedem razy wychodziła za mąż, ale zły duch Asmodeusz zabijał po kolei jej mężów, zanim jeszcze zbliżyli się do niej. Owa służebnica mówiła jej: Czy nie rozumiesz, że to ty sama jesteś przyczyną zguby twoich mężów? Miałaś ich siedmiu i oto żaden ci nie został.
3:9 - Dlaczego obchodzisz się z nami tak okrutnie? Jeżeli oni musieli już umrzeć, to i ty odejdź z nimi! Obyśmy nigdy nie oglądały ani twego syna, ani twej córki.
3:10 - Gdy Sara usłyszała te słowa, ogarnęło ją takie przygnębienie, że chciała się powiesić. Pomyślała sobie jednak: Jestem przecież jedyną córką mojego ojca. Jeżeli to uczynię, okryję go hańbą i stanę się winna śmierci tego starego człowieka, który ze zgryzoty odejdzie z tego świata.
3:11 - Dlatego podeszła do okna i tak zaczęła się modlić: Błogosławiony jesteś, Panie, Boże mój! Błogosławione niech będzie Twoje święte i czcigodne Imię na wieki!
3:12 - Niech moje oczy i moje oblicze zawsze będą zwrócone ku Tobie, o Panie!
3:13 - Zabierz mnie już z tej ziemi, żebym nie musiała wysłuchiwać dłużej tych wszystkich zniewag.
3:14 - Ty wiesz przecież, Panie mój, że nie dopuściłam się grzechu z żadnym mężczyzną.
3:15 - Nie splamiłam ani imienia własnego, ani imienia mojego ojca w kraju mojej niewoli. Jestem jedyną córką mojego ojca. Nie ma on innych dzieci, którym mógłby przekazać swoje dziedzictwo. Nie ma też żadnego krewnego ani syna krewnego, który by mnie wziął za żonę. Pogrzebałam już siedmiu mężów. Po co mam jeszcze żyć? Jeżeli jednak nie uznasz za słuszne uwolnić mnie już teraz od tego życia, to wejrzyj na mnie i ulituj się nade mną. Nie pozwól, żebym musiała nadal znosić te obelgi.
3:16 - Modlitwy tych dwojga, Tobiasza i Sary, dotarły do majestatu wielkiego Boga.
3:17 - Został posłany Rafał [przez Boga], żeby obojgu przynieść ulgę: Tobiaszowi - uwalniając go od bielma, które pokrywało jego oczy, i przywracając mu możność widzenia światła Bożego, a Sarze, córce Raguela - dając ją za żonę Tobiaszowi, synowi Tobiasza, i odpędzając w ten sposób od niej złego ducha Asmodeusza. Tobiasz bowiem miał prawo wziąć sobie Sarę za żonę. Tobiasz wracał do swego domu dokładnie w tym samym czasie, kiedy Sara, córka Raguela, schodziła ze swojej górnej izby.