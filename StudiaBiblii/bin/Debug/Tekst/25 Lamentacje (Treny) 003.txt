3:1 - Jestem człowiekiem, który wiele wycierpiał od rózgi zagniewania Jego.
3:2 - To On mnie wypędził i zmusił do chodzenia w ciemności, nie w świetle.
3:3 - Każdego dnia na nowo przeciw mnie wyciągał swą rękę.
3:4 - Pochłonął me ciało ze skórą i połamał moje kości.
3:5 - Otoczył mnie i pozamykał zewsząd trucizną i wyczerpaniem.
3:6 - I kazał mi pozostawać w ciemnościach jak zmarłym od dawna.
3:7 - Obmurował mnie i wymknąć się już nie zdołam i nałożył na mnie bardzo ciężkie kajdany.
3:8 - Gdy wołam głośno i płaczę, On błagań moich nie słyszy.
3:9 - Drogę mi zamknął głazami i pokrzyżował me ścieżki.
3:10 - I był On dla mnie jak niedźwiedź na czatach, jak lew czający się w ukryciu.
3:11 - I przepędzał mnie z mojej drogi, zmiażdżył mnie i na części rozszarpał.
3:12 - Łuk swój naciąga i mnie sobie ustawia jako cel dla strzał swoich.
3:13 - W nerki moje wbił strzały swojego kołczanu.
3:14 - Pośmiewiskiem się stałem dla całego ludu, śpiewają o mnie pieśni szydercze.
3:15 - Karmi mnie potrawami gorzkimi i poi nieznośnym piołunem.
3:16 - Drobne kamyki zębami gryźć mi kazał i wcisnął mnie mocno w proch ziemi.
3:17 - Spokój wydarłeś mi doszczętnie, tak że już zapomniałem, co to szczęście.
3:18 - Rzekłem wtedy: Przeminął już blask mój cały i całe me zaufanie do Pana.
3:19 - Sama myśl o tamtym udręczeniu i nędzy jest dla mnie goryczą i jadem:
3:20 - dusza moja wciąż je wspomina i czuję się przygnębiony.
3:21 - Pragnę to jednak wziąć sobie do serca, by znowu nabrać nadziei.
3:22 - Bo nie wyczerpała się dobroć Pana, nie skończyło się miłosierdzie Jego.
3:23 - Każdego ranka pojawia się na nowo, wielka jest wierność Twoja.
3:24 - Dusza mi mówi, że Pan jest moim dziełem, i dlatego oczekuję na Niego.
3:25 - Pan jest dobry dla tego, kto Mu zaufał, i dla duszy, która Go szuka.
3:26 - Dobrze jest czekać w milczeniu na przyjście pomocy Pana.
3:27 - Dobre jest dla człowieka, gdy dźwiga swoje brzemię w młodości.
3:28 - Siedzi samotnie i milczy, gdy Pan owo brzemię nań wkłada.
3:29 - Niech położy swoją twarz w prochu ziemi, może jest jeszcze nadzieja?
3:30 - Niech twarz swoją nadstawi tym, co go policzkują, i niech do końca okryje się hańbą.
3:31 - Bo nie na zawsze jesteś odrzucony przez Pana.
3:32 - Jeśli cię bowiem poniży, to znów się ulituje, według wielkiego miłosierdzia swego.
3:33 - Bo nie z upodobania swego serca karci On i uciska ludzi.
3:34 - Czy to, że depcze się brutalnie uwięzionych całego kraju;
3:35 - że gwałci się ludzkie prawa przed Najwyższego obliczem;
3:36 - że w sądach dręczy się ludzi - wszystko to ma być nie widziane przez Pana?
3:37 - Czy gdzieś ktoś coś powiedział i tak zaraz się stało? Czy nie dlatego się stało, że Pan tak nakazał?
3:38 - Czy nie z ust Najwyższego pochodzi i zło, i dobro?
3:39 - Jak ktoś z żyjących może się uskarżać? Czy może człowiek narzekać na skutki własnych grzechów?
3:40 - Zbadajmy nasze drogi, przyjrzyjmy się im dokładnie i chciejmy się nawrócić do Pana.
3:41 - Podnieśmy i serca, i ręce do Boga, który jest w niebie.
3:42 - Zgrzeszyliśmy i sprzeciwiliśmy się Tobie, a Ty nam nie przebaczyłeś.
3:43 - Zapłonąłeś Twym gniewem i nas ścigałeś, i mordowałeś nas bez żadnej litości.
3:44 - W obłokach się ukryłeś i nie doszła do Ciebie żadna nasza prośba.
3:45 - Śmieci z nas uczyniłeś i odrazę pośród wszystkich narodów.
3:46 - Rozwarli na nas swe usta wszyscy wrogowie nasi.
3:47 - Czujmy wciąż bojaźń, a wokół nas różne zasadzki, wszędzie nam towarzyszą ruiny i zgliszcza.
3:48 - Z oczu mych płyną łez całe strumienie z powodu zagłady Córy mego ludu.
3:49 - Wypływają mi już oczy; nie zaznają spokoju, ani na chwilę nie doznają ulgi,
3:50 - dopóki Pan mieszkający w niebiosach nie popatrzy i nie wejrzy na mnie.
3:51 - Bolą mnie już moje oczy, gdy słyszę płacz głośny w mym mieście.
3:52 - Jak na zwyczajnego ptaka, tak na mnie polują ci, co bez powodu są mymi wrogami.
3:53 - Życie me narazili, strącając mnie w przepaść i kamieniami mnie obrzucając.
3:54 - A gdy wody sięgnęły mi aż ponad głowę zawołałem: Już jestem zgubiony!
3:55 - Panie, wzywałem Twojego imienia, gdy przebywałem w głębokiej przepaści.
3:56 - Słyszałeś przecież mój głos! Obyś uszu swych nie zamykał na moje wzdychania i krzyki.
3:57 - Byłeś w tym dniu blisko, gdy Ciebie wołałem, to Ty mi powiedziałeś, żebym się nie bał.
3:58 - To Ty, Panie, moją sprawę prowadzisz, to Ty już kiedyś ocaliłeś mi życie.
3:59 - Ty, Panie, widziałeś mój ucisk, Ty mnie w obronę wziąłeś.
3:60 - Ich żądzę zemsty sam dobrze widziałeś, znasz dobrze wszystkie ich złowrogie zamiary.
3:61 - Słyszałeś także wszystkie ich wyzwiska, znasz dobrze wszystkie ich złowrogie zamiary.
3:62 - Co myślą i mówią wrogowie moi, przez cały dzień jest we mnie mierzone.
3:63 - Popatrz na nich - gdy siedzą lub stoją, wciąż o mnie śpiewają szydercze pieśni.
3:64 - Zechciej im za to zapłacić, o Panie, według tego dokładnie, co ich ręce czyniły!
3:65 - Racz ich zaślepieniem ukarać, niech Twoje przekleństwo nad nimi zaciąży!
3:66 - Dopadnij ich w Twoim gniewie i usuń spod niebios Twoich, o Panie!