1:1 - Słowa Pańskie, które - w widzeniu o Samarii i Jerozolimie - zostały wypowiedziane do Micheasza z Moreszet za panowania królów judzkich - Jotama, Achaza i Ezechiasza.
1:2 - Posłuchajcie, wszystkie narody, posłuchaj także, ty, ziemio, i wszystko, co cię napełnia! Pan Bóg sam będzie przeciw wam świadczył, wyjdzie Pan ze swego przybytku świętego.
1:3 - Już Pan opuszcza swe wspaniałe mieszkanie, zstępuje i kroczy po wzniesieniach ziemi.
1:4 - Pod Jego stopami rozsypują się góry, topią się jak wosk pod działaniem ognia. Tworzą się potężne bruzdy na dolinach, tak jakby na nie spadły zwały wody.
1:5 - A wszystko to z powodu występków Jakuba i z powodu grzechów domu Izraela. A jakiż jest ów Jakuba występek? Czyż nie jest to właśnie Samaria? A cóż jest Judy grzechem, jeśli nie Jeruzalem samo?
1:6 - Dlatego zamienię Samarię w rumowisko, w pole przeznaczone pod uprawę winorośli. W dolinę stoczę wszystkie jej kamienie i zburzę ją aż do fundamentów.
1:7 - Zniszczone będą wszystkie jej bożki rzeźbione, a wszystkie dary ofiarne - w ogniu spłoną, wszystkie posągi bogów - rozkruszę na drobno. Bo wszystko to kupione zostało za pieniądze zdobyte z uprawiania nierządu. Znów tedy przeznaczone zostanie na zapłatę za nierząd.
1:8 - Muszę lamentować i płakać, chodząc dokoła boso i nago. Wył będę z bólu, jak zawodzą szakale, jęczał będę tak, jak zawodzą strusie.
1:9 - Bo rana mojego ludu jest nieuleczalna, sięga zaś aż do Judy, aż do bram mego ludu, aż do Jerozolimy.
1:10 - Ale w Gat tego nie ogłaszajcie, niech w Akko nikt nie płacze, wy zaś sami w Bet-Leafra wszyscy leżcie w prochu!
1:11 - Uchodźcie daleko, mieszkańcy Szafiru, ludzie zaś z Saananu obrażeni haniebnie niech nie opuszczają swego miasta. Narzeka się w Bet-Haesel i tam na pewno was nikt nie wesprze.
1:12 - Mieszkańcy Marotu też drżą o swą przyszłość, bo już od Pana nieszczęścia spadają na Jeruzalem bramy.
1:13 - Zaprzęgajcie swe rumaki do wozów, mieszkańcy Lakisz, to wyście byli początkiem grzechów Córki Syjonu, u was widać wszystkie Izraela występki.
1:14 - Dlatego musisz się odłączyć od Moreszet-Gatu, domy zaś Akzibu nie spełnią nadziei izraelskich królów.
1:15 - I znów napadnie na was silniejszy, o wy, Mareszy mieszkańcy, i aż po Adullam dotrze Izraela chwała.
1:16 - Aż do łysiny rwij sobie włosy, Syjonu Córo, i płacz nad swymi kochanymi synami! Ukaż szeroko jak sęp twą łysinę, bo uprowadzono już wszystkie twe dzieci!