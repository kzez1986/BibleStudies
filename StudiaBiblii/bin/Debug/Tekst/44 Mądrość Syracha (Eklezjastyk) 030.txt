30:1 - Kto kocha swego syna, rózgi mu nie żałuje, za to później syn jego będzie mu pociechą.
30:2 - Kto dobrze wychowuje syna, rad będzie z tego a jego syn przyniesie mu chlubę.
30:3 - Kto dobrze wychowuje syna, budzi zawiść u wrogów, a będzie się nim cieszył wobec własnych przyjaciół.
30:4 - Gdy ojciec umrze, to jakby nie umarł, zostawia bowiem syna podobnego do siebie.
30:5 - Za życia cieszył się jego obecnością, a gdy śmierć nadeszła, wcale się nie smucił.
30:6 - Wrogom pozostawił swojego mściciela, a przyjaciołom człowieka, który umie być wdzięczny.
30:7 - Rozpieszcza swego syna, kto opatruje mu sińce, a każdy krzyk dziecka odczuwa w swoim wnętrzu.
30:8 - Koń źle ujeżdżony nabiera różnych narowów, dziecko puszczone samopas staje się nieznośne.
30:9 - Gdy będziesz dziecko pieścił, wprawi cię w osłupienie, baw się z nim tylko, a będziesz musiał płakać.
30:10 - Nie śmiej się wciąż razem z nim, byś nie musiał płakać i z jego powodu zgrzytać zębami.
30:11 - W młodości nie zostawiaj mu zbyt dużo swobody i nie przymykaj oczu na jego wybryki.
30:12 - Zmuszaj go, by za dni młodości nieraz ugiął karku, wychłostaj go czasem, gdy jest jeszcze młody, żeby się nie zbuntował i nie przestał cię słuchać i żebyś nie doznawał zgryzoty przez niego.
30:13 - Wychowuj swego syna, kształtuj go, jak możesz, żeby kiedyś w swej głupocie nie sprzeciwiał się tobie.
30:14 - Lepszy ubogi, lecz zdrów i pełen życia, niż bogacz o zrujnowanym ciele.
30:15 - Zdrowie, dobre samopoczucie - to więcej niż złoto, a sprawne ciało warte więcej niż największa fortuna.
30:16 - Nie ma bogactwa cenniejszego niźli ludzkie zdrowie ani dobrobytu większego od radości serca.
30:17 - Śmierć raczej niż życie wciąż pełne udręk, raczej wieczny odpoczynek niż ciągłe chorowanie.
30:18 - Jak różne smakołyki przed zamkniętymi ustami, tak dary ofiarne składane na grobie.
30:19 - Po co składać ofiary jakiemuś bożkowi, który ich nie zje ani nie poczuje zapachu?
30:20 - Patrzy i tylko wzdycha, jak eunuch, który obejmuje dziewicę i może tylko wzdychać.
30:21 - Uważaj, byś nie popadł w smutek, który niszczy i nie dopuszczaj do siebie czarnych myśli.
30:22 - Serce pełne radości oto życie człowieka, a pogoda na co dzień przedłuża nasze życie.
30:23 - Otrząśnij się ze zmartwień, pociesz swoje serce, uwolnij się od smutków, bo zgubiły już wielu, a nie przynoszą nikomu najmniejszej korzyści.
30:24 - Oburzenie i gniew skracają dni nasze, a zmartwienia przyśpieszają starość.
30:25 - W parze z sercem hojnym idzie dobry apetyt i wszystko, co zjadasz, wychodzi ci na zdrowie.