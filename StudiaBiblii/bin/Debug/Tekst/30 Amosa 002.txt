2:1 - I tak oto mówi Pan: Z powodu trzech występków Moabu i z powodu czterech nie cofnę tego, co już powiedziałem. Ponieważ Moab w wapno kości króla Edomu przemienił,
2:2 - ześlę przeto ogień na Moab i strawi pałace Kerijjotu. I zginie Moab wśród wojennej wrzawy, przy wtórze okrzyków bitewnych i dźwięku rogów.
2:3 - I zniszczę moabskiego władcę, a wszystkich jego książąt razem z nim pozabijam - tak bowiem Pan rozkazał.
2:4 - Tak oto mówi Pan: Z powodu trzech występków Judy i z powodu czterech nie cofnę tego, co już powiedziałem. Ponieważ nie słuchaliście pouczeń Pana i nie zachowywaliście praw Jego, ponieważ daliście się sprowadzić na manowce przez fałszywych bogów, za którymi poszli już ojcowie wasi,
2:5 - ześlę przeto ogień na Judę i strawi pałace Jerozolimy.
2:6 - Tak mówi Pan: Z powodu trzech występków Izraela i z powodu czterech nie cofnę tego, co już powiedziałem. Sprzedawaliście bowiem niewinnego za pieniądze, a biedaka za parę sandałów,
2:7 - maluczkiego deptaliście na ziemi, słabym zaś odmawialiście racji. Ojciec i syn odwiedzają tę samą kobietę, aby bezcześcić moje święte imię.
2:8 - Na płaszczach danych w zastaw wylegują się przy każdym ołtarzu, wino kupują za pieniądz wzięty z opłat karnych i w domu swego Boga piją, ile pragną.
2:9 - Ja byłem tym, co na ich oczach Amorytów zgładził, owych mężów potężnych jak cedry, silnych zaś jak ogromne dęby. Zniszczyłem ich owoce od góry, od dołu zaś wszystkie korzenie.
2:10 - Ja byłem tym, który was wyprowadził z Egiptu i przez lat czterdzieści byłem z wami na pustyni po to, byście kraj Amorytów wzięli w posiadanie.
2:11 - Prorokami uczyniłem niektórych z waszych synów, a nazirejczykami niektórych młodzieńców. Czyż nie jest tak, o Izraela synowie? - wyrocznia Pana.
2:12 - A wyście nazirejczykom wino pić dawali, prorokom zaś zakazaliście pełnić ich urząd prorocki.
2:13 - Sprawię więc teraz, że ziemia zachwieje się wam pod stopami, jak chwieje się wóz wypełniony obficie snopami.
2:14 - A wtedy najszybsi nie zdołają uciec i najmocniejsi całkiem z sił opadną, i nawet najwaleczniejszy nie zdoła się uratować.
2:15 - Nie ostoi się także ani jeden łucznik, najszybszym biegaczom nie pomogą nogi, jeźdźca zaś nie zdoła ocalić koń jego.
2:16 - I najdzielniejsi spośród wojowników nago w dniu owym uciekać będą - wyrocznia Pana.