7:1 - Innym razem pochwycono siedmiu braci i ich matkę. Król chciał ich zmusić - wbrew Bożemu prawu - do spożywania wieprzowiny i dlatego kazał ich chłostać rzemieniami i biczami.
7:2 - W pewnej chwili jeden z nich, przemawiając w imieniu wszystkich, powiedział: O co chcesz nas zapytać? Czego chciałbyś się od nas dowiedzieć? Jesteśmy gotowi raczej umrzeć niż przekroczyć prawa naszych ojców.
7:3 - Rozgniewał się tedy król i rozkazał rozpalić ogień pod patelniami i kotłami.
7:4 - Gdy tylko dobrze się rozgrzały, wydał rozkaz, ażeby temu, który przed chwilą przemawiał, odcięto język, ściągnięto - tak jak to czynią Scytowie - skórę z głowy, a także obcięto nos, uszy, ręce i palce stóp. Wszystko to działo się na oczach pozostałych braci oraz ich matki.
7:5 - Ledwie już żywego, lecz oddychającego jeszcze, kazał król przywlec do ognia i smażyć na patelni. Kiedy swąd z patelni zaczął się rozchodzić na wszystkie strony, wszyscy jego bracia i ich matka dodawali sobie wzajemnie odwagi i zachęcali się do mężnej śmierci. Mówili tak:
7:6 - Pan Bóg patrzy na nas i zapewne ulituje się nad nami. Mojżesz powiedział przecież wyraźnie w owej oskarżającej lud pieśni: I ulituje się nad swoimi sługami.
7:7 - Kiedy pierwszy z braci zginął w taki oto sposób, sprowadzono na miejsce kaźni drugiego. Najpierw zdarto mu skórę z głowy razem z włosami i zapytano go: Czy będziesz jadł [wieprzowinę], zanim zaczniemy ciąć na kawałki twoje ciało?
7:8 - A on odpowiedział w swojej ojczystej mowie: Nie! Został tedy zamęczony tak samo jak pierwszy.
7:9 - Kiedy już wydawał ostatnie tchnienie, powiedział: Odbierasz nam ty, istoto nieludzka, nasze doczesne życie, ale Król świata zmartwychwskrzesi nas do nowego, wiecznego życia, dlatego że oddajemy życie za Jego prawo.
7:10 - Potem wzięli na męki trzeciego. Kiedy zażądano, by wystawił język, zrobił to natychmiast i odważnie wyciągnął ręce,
7:11 - i śmiało powiedział: Dały mi je same Niebiosa, lecz ze względu na prawa tych samych Niebios wcale nie troszczę się o ich posiadanie, bo wiem, że kiedyś znów je od Nich otrzymam.
7:12 - Nawet król i jego ludzie podziwiali odwagę tego młodego człowieka, który tak dzielnie znosił wszystkie cierpienia.
7:13 - Kiedy ten już skonał, zaczęto się w taki sam sposób znęcać nad czwartym.
7:14 - Tuż przed śmiercią powiedział on tak: Lepiej jest nam, którzy giniemy z rąk ludzi, w Bogu pokładając nadzieję, że On nas zmartwychwskrzesi, niż tobie [o królu], dla którego nie będzie już żadnego zmartwychwstania do życia.
7:15 - Zaraz potem przystąpiono do piątego i zaczęto go dręczyć.
7:16 - A on, zobaczywszy króla, powiedział: Jesteś tylko nędznym człowiekiem, ale masz władzę czynić z ludźmi, co ci się podoba. Nie sądź jednak, że Bóg całkowicie opuścił już nasz naród.
7:17 - Rób tak dalej, a niebawem przekonasz się, z jaką siłą wystąpi On przeciwko tobie i twoim potomkom.
7:18 - Potem przyprowadzono szóstego, a on konając powiedział: Nie próbuj oszukiwać samego siebie! My idziemy na cierpienia sami, ponieważ zgrzeszyliśmy przeciwko naszemu Bogu. Dlatego spadły na nas te wszystkie nieszczęścia.
7:19 - Ale nie sądź, że tobie uda się ujść kary. Odważyłeś się bowiem rozpocząć walkę z samym Bogiem.
7:20 - Szczególnie godną podziwu okazała się matka i zasłużyła sobie na to, żeby wspominać ją z najwyższym szacunkiem. Patrzyła bowiem, jak w ciągu jednego dnia umierało siedmiu jej synów, jeden po drugim, i mężnie to zniosła, bo zaufała Panu.
7:21 - Pełna najwznioślejszych pragnień, męską odwagą umacniała swoją kobiecą delikatność. Do każdego zaś ze swoich synów tak mówiła w ich ojczystym języku:
7:22 - Nie wiem, jak powstawaliście z mojego ciała; nie ja też dałam wam i tchnienie, i życie, a członki każdego z was nie ja ułożyłam w całość.
7:23 - To sam Stwórca wszechświata nadaje kształt każdemu nowo powstającemu człowiekowi, On to daje początek wszystkiemu. On też ulituje się nad wami i znów da wam kiedyś i tchnienie, i życie, dlatego że wy teraz, nie zważając na siebie, stajecie w obronie Jego prawa.
7:24 - Tymczasem Antioch był przekonany, że wszystko to powiedziała z pogardy dla niego, że chce go w ten sposób poniżyć i obrazić. Spośród zaś siedmiu braci został jeszcze najmłodszy. Do niego nie tylko przemawiał król łagodnie, ale pod uroczystą przysięgą przyobiecał mu nawet, że uczyni go bogatym i szczęśliwym, jeśli tylko odstąpi od obyczajów swoich przodków. Powiedział również, że zaliczy go do grona swoich przyjaciół i uczyni jednym ze swoich najwyższych urzędników.
7:25 - Kiedy zaś młodzieniec nie zwrócił na to wszystko uwagi, wezwał król do siebie jego matkę i zaczął ją namawiać, by przemówiła do syna i skłoniła go do ocalenia życia.
7:26 - Po długich przekonywaniach zgodziła się wreszcie przemówić do syna.
7:27 - Pochyliła się nisko nad nim i drwiąc sobie z okrutnego tyrana, tak powiedziała do niego w ich ojczystym języku: Synu mój, miej litość nade mną. Przez dziewięć miesięcy nosiłam cię w moim łonie, przez trzy lata karmiłam cię własną piersią, żywiłam cię i wychowywałam, i troszczyłam się o ciebie, aż wyrosłeś na młodzieńca.
7:28 - Popatrz, synu mój, na niebo i na ziemię! Przyjrzyj się dokładnie wszystkiemu, co je wypełnia i pomyśl sobie, że Bóg stworzył to wszystko z niczego. Tak też powołał do życia i ludzi.
7:29 - Nie lękaj się tego oprawcy, okaż się godny twoich braci i idź na śmierć odważnie, abym kiedyś, w czasie zmiłowania Bożego, mogła cię posiąść na nowo razem z twoimi braćmi.
7:30 - Gdy tylko skończyła mówić, młodzieniec zawołał: Na co czekacie? Ja słucham nie rozkazów króla, lecz nakazów prawa, które zostało dane przez Mojżesza ojcom naszym.
7:31 - Ale ty, który się dopuszczasz tych wszystkich zbrodni na Hebrajczykach, nie zdołasz wyrwać się z rąk Boga.
7:32 - My bowiem cierpimy tylko dlatego, żeśmy zgrzeszyli.
7:33 - I choć Król życia rozgniewał się na jakiś czas na nas, aby swoimi karami sprowadzić nas na drogę poprawy, to jednak nadejdzie czas, gdy pojedna się On ze swoimi sługami.
7:34 - Ale ty, bezbożniku, największy ze wszystkich ludzi, przestań unosić się pychą i nie próbuj już w czymkolwiek pokładać nadziei, gdyż podniosłeś twoją rękę na synów Nieba.
7:35 - Nie uda ci się bowiem uniknąć sądu Wszechmocnego i Wszystkowidzącego Boga.
7:36 - Nasi bracia po krótkich cierpieniach zeszli z tego świata, ale z zapewnieniem Bożym, że posiądą życie wieczne. Ty zaś na sądzie Bożym otrzymasz słuszną karę za twoją pychę.
7:37 - Podobnie jak moi bracia, ja również oddaję moje ciało i życie w obronie praw moich ojców i modlę się do Boga, by zechciał się zlitować co rychlej nad swoim ludem, a na tobie doświadczeniami i karami wymógł wyznanie, że tylko On jest Bogiem.
7:38 - Obyż na mnie i na moich braciach wypełniły się dni gniewu Najwyższego, gniewu, który sprawiedliwie został wylany na nasz naród.
7:39 - [Po tych słowach] król bardzo się rozgniewał i obszedł się z nim jeszcze okrutniej niż z innymi, bo poczuł się dotknięty w swojej pysze.
7:40 - Tak więc i ten najmłodszy umierał z czystym sercem, całą ufność pokładając w Bogu.
7:41 - W końcu, już po wszystkich, zgładzono także ich matkę.
7:42 - Niech to już wystarczy w związku z owymi ucztami ofiarnymi i męczarniami [Żydów].