4:1 - Odezwał się wtedy Elifaz z Temanu i powiedział:
4:2 - Czy zniesiesz słowa, które ci powiem? Ale czy można dłużej trwać w milczeniu?
4:3 - Ty sam przecież pouczałeś tak wielu i umacniałeś już omdlałe ręce.
4:4 - Tych, co się chwiali, krzepiły twe słowa, kolanom, co się uginały, dodawałeś siły.
4:5 - Teraz sam się uginasz, gdy na ciebie to spadło, tyś sam przerażony, gdy ciebie dotknęło.
4:6 - Przestałeś już polegać na bojaźni Bożej nie pokładasz nadziei we własnej prawości?
4:7 - Wiesz przecież, że nie giną niewinni i nikt nie zabija sprawiedliwych.
4:8 - Gdzie spojrzę, widzę, że zło zbiera ten, co źle czyni, sieje nienawiść.
4:9 - Giną tacy od Bożego tchnienia, unicestwia ich Boże zagniewanie.
4:10 - Lwy ryczą groźnie, zawodzą lwice, kruszą się zęby lwiątek.
4:11 - Stare lwy giną pozbawione łupu, bezradnie się błąkają rozproszone lwiątka.
4:12 - A do mnie gdy doszły słowa objawienia i trafiły do moich uszu,
4:13 - gdy rozmyślałem w głębi nocnej ciszy, a ludzie byli we śnie pogrążeni.
4:14 - Strach mnie ogarnął i drżenie i drżały wszystkie moje kości.
4:15 - Powiało czymś po moim obliczu i zjeżyły się moje włosy.
4:16 - Nie mogłem rozpoznać: ktoś stał przede mną. Miałem przed oczyma jakąś postać, która przemówiła:
4:17 - Czy jest ktoś sprawiedliwy w oczach Boga? Czy jest niewinny przed Stwórcy obliczem?
4:18 - Nie ufa On nawet swoim sługom, nie uważa za świętych nawet aniołów.
4:19 - A cóż dopiero mieszkańcy lepianek, zbudowanych na lotnym piasku? Zmiażdżyć ich łatwiej niż mola.
4:20 - Od rana do wieczora będą nękani i niepostrzeżenie wyginą bez reszty.
4:21 - Będzie zniszczony ich namiot, a oni zginą, bo nie byli mądrzy.