49:1 - Dla kierującego chórem. Psalm synów Koracha.
49:2 - Posłuchajcie mnie, wszystkie narody, nadstawcie uszu, wszyscy mieszkańcy ziemi,
49:3 - wszyscy zwyczajni synowie ludzcy i możni tego świata, wszyscy bogaci i biedni.
49:4 - Moje usta głoszą mądrość, moje serce pełne roztropnych myśli.
49:5 - Ku przypowieściom skłonię moje uszy i przy dźwiękach cytry wyłożę moją zagadkę.
49:6 - Czemu miałbym się trwożyć za dni nieszczęść moich, gdy dokuczać mi będzie niechęć wrogów,
49:7 - którzy ufność pokładają w swoich bogactwach i chełpią się swoim dostatkiem?
49:8 - Swoim majątkiem nikt się nie wykupi, nikt nie złoży Bogu okupu za siebie.
49:9 - Za życie trudno czymkolwiek zapłacić i nie zdoła za nie zapłacić ten,
49:10 - kto zawsze żyć pragnie i nie chce nigdy ujrzeć swego grobu.
49:11 - Ale zobaczy, jak umierają mędrcy, jak schodzą z tego świata głupcy i prostacy, zostawiając innym swoje bogactwa.
49:12 - Groby są im na zawsze domami, gdzie mieszkają wszystkie ich pokolenia, choć nazywali ziemskie dziedzictwa własnymi imionami.
49:13 - Nie będzie bowiem trwały dobrobyt człowieka, kończy się jego żywot jak każdego zwierzęcia.
49:14 - Taka jest droga tych, co żyją pełni zadufania i tych, co się chlubią swoim własnym losem.
49:15 - Lecą jak owce w przepaść, a śmierć jest ich pasterzem, lecz o poranku zawładną nimi prawi. Przeminie całkiem ich obecna postać, a grób stanie się ich domem.
49:16 - A moją duszę Bóg wykupi z grobu i raczy mnie przyjąć do siebie.
49:17 - Nie zazdrość tym, którzy się bogacą i domów swoich pomnażają skarby.
49:18 - Nic z sobą nie zabiorą, gdy będą umierać, nie pójdą za nimi ich dobra.
49:19 - Choć ktoś za życia mawiał sobie często: Chwalą mnie, bo żyć potrafię,
49:20 - to jednak musi zstąpić tam, gdzie jego ojcowie, gdzie światła nie ma na wieki.
49:21 - Człowiek nie zachowa na zawsze swego dobrobytu, schodzi z tego świata jak zwykłe zwierzę.