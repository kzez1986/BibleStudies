27:1 - W dniu owym Pan zacznie karać swoim mieczem twardym, wielkim i mocnym, smoka - węża, co pierzcha, smoka - węża chytrego; zabije tego morskiego potwora.
27:2 - W dniu owym [mówić będą]: Ach, ta wspaniała winnica, ją opiewajcie!
27:3 - To Ja, Pan, sam ją uprawiam, to Ja podlewam ją co chwila, by nie opadły jej liście. To Ja jej pilnuję we dnie i w nocy.
27:4 - Już więcej nie odczuwam gniewu. Jeśli pojawia się w niej cierń lub chwasty, Ja wypowiem im wojnę, Ja wszystkie do końca spalę.
27:5 - Niech wszyscy u Mnie szukają schronienia, niech zabiegają o pokój ze Mną niech ze Mną zawrą przymierze.
27:6 - A kiedy czas nadejdzie, na nowo Jakub zapuści korzenie, a Izrael zakwitnie i wyda owoce, które napełnią świat cały. Proroctwo o wyzwoleniu Jakuba i o karze
27:7 - Ale czy dotknął go tak, jak dotknął kiedyś jego oprawców? Czy zgładził go tak okrutnie, jak kiedyś gładził jego morderców?
27:8 - Ukarał go wygnaniem, skazał na wypędzenie, wygnał go jednym swym mocnym tchnieniem jak podmuch wschodniego wichru.
27:9 - I tak zostanie odpokutowane przewinienie Jakuba, a za grzech jego - złożony okup. Wszystkie kamienie z ołtarzy pokruszy jak wapienne skały. I nie będą już wznoszone aszery ni słoneczne stele.
27:10 - Na miejscu dawnej twierdzy jest teraz pustynia i opuszczone są wszystkie domostwa; sama pustka dokoła. Trzody się tam pasą, tam polegują i skubią gałązki.
27:11 - Odłamuje się uschłe już drzew różnych gałęzie, kobiety przychodzą i robią z nich ognisko. Cały ten lud jest pozbawiony mądrości i dlatego nie okaże im miłosierdzia Stwórca, nie ulituje się nad nimi Ten, który ich stworzył.
27:12 - W dniu owym Pan przeprowadzi młockę od Szybkiego Strumyka aż do Rzeki Egipskiej, a wy, synowie Izraela, wszyscy się razem zbierzecie.
27:13 - W dniu owym zabrzmi potężna trąba, i zjawią się wszyscy, co zaginęli w Asyrii i ci, którzy byli rozproszeni po całym Egipcie. I znów wielbić będą swego Pana na Górze Świętej w Jeruzalem mieście.