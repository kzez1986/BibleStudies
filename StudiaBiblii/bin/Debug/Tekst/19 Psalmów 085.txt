85:1 - Dla kierującego chórem. Psalm synów Koracha.
85:2 - Panie, okazałeś się niegdyś łaskawy dla Twojej ziemi i oddaliłeś od Jakuba nieszczęście.
85:3 - Przebaczyłeś winy Twojemu ludowi i wszystkie grzechy jego zakryłeś.
85:4 - Powstrzymałeś się w Twoim zagniewaniu wielkim i nie pozwoliłeś, aby gniew Twój nadal płonął.
85:5 - O Boże, nasz Zbawicielu, spraw, żebyśmy się znów podnieśli, i nie gniewaj się już dłużej na nas.
85:6 - Czy zawsze będziesz na nas zagniewany? Czy gniew Twój będzie trwał przez wszystkie pokolenia?
85:7 - Czy nie zechcesz nas znów ożywić, aby Twój lud mógł się Tobą cieszyć?
85:8 - Okaż nam, Panie, łaskę Twoją i daj nam swoje zbawienie.
85:9 - Pragnę słuchać wszystkiego, co mi Bóg powie. Pan ogłasza pokój swojemu ludowi, wszystkim ludziom świętym i serca czystego, byleby nie wrócili do swego szaleństwa.
85:10 - Blisko jest zbawienie dla tych, którzy się Go boją, niech w swojej chwale pośród nas zamieszka.
85:11 - Spotkały się ze sobą łaskawość i wierność, ucałowały się nawzajem sprawiedliwość i pokój.
85:12 - Wierność wyrasta z ziemi, sprawiedliwość spogląda z nieba.
85:13 - A Pan ześle błogosławieństwo i wyda ziemia swe owoce.
85:14 - Zawsze kroczy przed Nim sprawiedliwość, a za Nim, Jego śladami - zbawienie.