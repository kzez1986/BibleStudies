1:1 - My, bracia wasi, Żydzi z Jerozolimy i ziemi judzkiej, pozdrawiamy was, braci Żydów mieszkających w Egipcie, i życzymy wam pokoju.
1:2 - Niech Bóg darzy was swoim dobrem i raczy pamiętać o Przymierzu, które zawarł ze swoimi wiernymi sługami, Abrahamem, Izaakiem i Jakubem.
1:3 - Niech wam wszystkim da jedno serce, abyście żyli Jego bojaźnią i zawsze byli gotowi odważnie pełnić Jego wolę.
1:4 - Niech otworzy wasze serca na swoje prawo oraz przykazania i niech was obdarzy pokojem.
1:5 - Niech wysłuchuje waszych modlitw, niech wam udzieli przebaczenia waszych win i nie pozostawia was w utrapieniu.
1:6 - O to modlimy się tu dziś dla was.
1:7 - Już za panowania Demetriusza, w roku sto sześćdziesiątym dziewiątym, my, Żydzi, napisaliśmy do was list takiej treści: Wśród największych nieszczęść, jakie na nas spadły w roku, kiedy to Jazon i jego zwolennicy zdradzili świętą ziemię i odpadli od królestwa,
1:8 - kiedy to spalono bramy świątyni i przelano tyle niewinnej krwi, zaczęliśmy modlić się do Pana i On nas wysłuchał. Znów mogliśmy składać całopalenie i ofiary z pokarmów, zapalać światła na świeczniku i rozkładać chleby pokładne.
1:9 - [Prosimy was tedy], żebyście również obchodzili święto Namiotów co roku w miesiącu Kislew. Piszemy ten list w roku sto osiemdziesiątym ósmym.
1:10 - Mieszkańcy Jerozolimy oraz Judei, rada starszych i Juda, ślą życzenia radości i zdrowia Arystobulowi, nauczycielowi króla Ptolemeusza, pochodzącemu z rodu namaszczonych kapłanów oraz wszystkim Żydom mieszkającym w Egipcie.
1:11 - Z całego serca składamy dzięki Bogu za to, że nas wybawił z tak wielkich nieszczęść. Jesteśmy teraz gotowi stanąć do walki nawet z królem.
1:12 - Sam Bóg usunął tych, którzy występowali przeciwko temu Świętemu Miastu.
1:13 - Kiedy bowiem wódz z całym swoim dotąd niepokonanym wojskiem udał się do Persji, wszyscy oni zginęli w świątyni bogini Nanai z rąk podstępnie działających jej kapłanów.
1:14 - A było to tak: Pod pozorem zaślubin z boginią Nanają wszedł Antioch w otoczeniu swych przyjaciół do jej świątyni, żywiąc nadzieję, że wyniesie z niej - jako posag bogini - wielkie skarby.
1:15 - Kapłani Nanai przygotowali wszystkie owe skarby jako posag bogini. Antioch z kilku swoimi przyjaciółmi wszedł na dziedziniec świątynny, a kiedy tylko znalazł się wewnątrz świątyni, kapłani natychmiast zamknęli bramy.
1:16 - Zaraz też odsłonili otwór ukryty w stropie i zaczęli z góry zrzucać ciężkie kamienie, które roztrzaskały i wodza, i wszystkich mu towarzyszących. Potem porąbali ich ciała, odcięli im głowy i powyrzucali je tym, którzy zostali na zewnątrz.
1:17 - Za wszystko to niech będzie błogosławiony Bóg nasz, bo to On zgotował zagładę grzesznikom.
1:18 - Postanowiliśmy dwudziestego piątego dnia miesiąca Kislew obchodzić pamiątkę oczyszczenia świątyni. Uważamy za swój obowiązek powiadomić was o tym, żebyście wy również mogli obchodzić ten dzień jako święto Namiotów i Ognia, radując się z dokonanej przez Nehemiasza odbudowy świątyni i złożenia pierwszej ofiary na nowym ołtarzu.
1:19 - Kiedy bowiem nasi ojcowie zostali skazani na wygnanie do Persji, wówczas pobożni kapłani wzięli nieco żaru od ołtarza i ukryli go na dnie wyschłej studni. Całe to miejsce tak zabezpieczyli, że nie było znane nikomu.
1:20 - Upłynęło od tego czasu wiele lat. I oto spodobało się Bogu nakłonić króla perskiego, żeby zechciał wysłać tu Nehemiasza. Na jego polecenie mieli odnaleźć i przynieść znowu ten ogień kapłani, których ojcowie kiedyś go ukryli.
1:21 - Gdy mu opowiedzieli, że nie znaleźli już żadnego ognia, tylko jakąś gęstą ciecz, powiedział im, żeby przynieśli trochę tej cieczy. Kiedy już wszystko było gotowe do złożenia ofiary, Nehemiasz polecił polać tym płynem drewno i wszystko, co było na stosie ofiarnym.
1:22 - I zrobiono tak. Po jakimś czasie ukazało się spoza chmur słońce. Wtedy też buchnęły tak potężne płomienie,
1:23 - że wszyscy inni, którzy byli tam obecni, zanosili do Boga modły. Jonatan rozpoczynał, a pozostali - wśród nich także Nehemiasz - dołączali się w głośnej modlitwie.
1:24 - A oto słowa owej modlitwy: O Panie! Panie Boże i Stwórco wszechrzeczy! Boże straszny, mocny, sprawiedliwy i miłosierny. Tylko Ty jesteś Królem, tylko Ty jesteś naszym Dobroczyńcą.
1:25 - Ty jeden dajesz nam wszystko! Tylko Ty jesteś Sprawiedliwy, Wszechmocny i Wieczny! To Ty ratujesz Izraela ze wszystkich jego nieszczęść. Tyś wybrał i uświęcił naszych ojców.
1:26 - Racz przyjąć tę ofiarę, którą składamy Ci za cały Twój lud izraelski! Strzeż Twojego dziedzictwa i zechciej je uświęcić!
1:27 - Zbierz nas znowu razem, gdziekolwiek jesteśmy rozproszeni, uwolnij tych wszystkich, którzy dotąd jęczą w niewoli pogańskiej, wejrzyj łaskawie na wszystkich wzgardzonych i odrzuconych! Wtedy poznają narody pogańskie, że jesteś naszym Bogiem.
1:28 - Ześlij słuszną karę na naszych zuchwałych ciemiężców!
1:29 - Pozwól Twemu ludowi znowu zacząć wzrastać na tym świętym miejscu, jak tego pragnął Mojżesz.
1:30 - W śpiewach hymnów pochwalnych uczestniczyli także kapłani, a śpiewom towarzyszyła muzyka.
1:31 - Kiedy ofiara spłonęła, kazał Nehemiasz pozostały płyn wylać na wielkie kamienie.
1:32 - I znów buchnął ku górze płomień, który jednak został wchłonięty przez ogień unoszący się znad ołtarza.
1:33 - Wieść o tym wydarzeniu rozeszła się szeroko. Doniesiono też wkrótce królowi perskiemu, że na miejscu w którym kiedyś ci, co mieli iść na wygnanie, ukryli ogień, ukazała się ciecz, wylana następnie przez Nehemiasza i jego ludzi na ofiarę.
1:34 - Kiedy król sam wszystko to sprawdził, kazał to miejsce ogrodzić i uznał za święte.
1:35 - Król czerpał z owego miejsca wielkie korzyści i dzielił się nimi z tymi, którym chciał okazać życzliwość.
1:36 - Ludzie Nehemiasza nazwali tę ciecz neftar, co znaczy oczyszczenie. Wielu nazywa ją też neftai.