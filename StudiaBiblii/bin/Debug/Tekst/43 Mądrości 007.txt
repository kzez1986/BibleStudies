7:1 - Ja również jestem człowiekiem śmiertelnym, do wszystkich podobnym, potomkiem zrodzonego z ziemi protoplasty i utworzonym w łonie matki ciałem.
7:2 - Przez czas dziesięciu miesięcy we krwi zakrzepłem, z nasienia męża, z rozkoszy ze spaniem złączonej.
7:3 - I ja, urodziwszy się, tym samym, co wszyscy, odetchnąłem powietrzem i znalazłem się na podobnie uczynionej ziemi, i pierwszy głos, jaki wydałem - tak jak wszyscy - był łkaniem [płaczem].
7:4 - Od pieluszek w staraniach byłem wychowany.
7:5 - I żaden z królów nie miał innego początku istnienia.
7:6 - Jedno bowiem jest dla wszystkich wejście w życie i wyjście z niego takie samo.
7:7 - Dlatego też modliłem się i została mi dana roztropność, prosiłem i przyszedł na mnie duch Mądrości.
7:8 - Postawiłem ją ponad berła i trony i w porównaniu z nią za nic miałem bogactwa.
7:9 - I nie przyrównywałem do niej drogiego kamienia, gdyż wszystko złoto jest w jej obliczu odrobiną piasku, a srebro wobec niej będzie poczytane za błoto.
7:10 - Ukochałem ją ponad zdrowie i piękność i wolałem mieć ją zamiast światła, gdyż blask jej nigdy nie zasypia.
7:11 - I przyszły mi z nią razem wszelkie dobra, a przez jej ręce bogactwa niezliczone.
7:12 - Radowałem się z wszystkiego, bo wszystkiemu Mądrość przewodziła, a nie wiedziałem, że ona jest rodzicielką wszystkiego.
7:13 - To, czego się nauczyłem, bez obłudy, bez zazdrości innym przekazuję, bogactwa jej chowam [dla siebie].
7:14 - Jest bowiem nieprzebranym skarbcem dla ludzi, a ci, którzy zeń korzystali, zapewnili sobie przyjaźń z Bogiem, umiłowani z powodu darów umiejętności.
7:15 - Mnie zaś niech Bóg pozwoli mówić rozsądnie i czuć to, co jest godne otrzymanych darów. On bowiem jest przewodnikiem mądrości i mądrych nauczycielem!
7:16 - W Jego rękach my i mowy nasze, mądrość wszelka i wszelka w działaniu sprawność.
7:17 - On też dał mi wiedzę niezawodną o tym, co istnieje, abym poznał urządzenie świata i moce żywiołów,
7:18 - początek i koniec, i środek czasów, zmiany układów słońca i następstwo pór roku,
7:19 - cykl roczny i gwiazd położenie,
7:20 - naturę zwierząt oraz instynkty dzikich bestii, moce duchów i zamysły ludzi, różnorodność roślin i siły korzeni.
7:21 - Wszystko, co tylko było ukryte i jawne, poznałem. Nauczyła mnie bowiem tego Mądrość, Sprawczyni wszystkiego.
7:22 - Albowiem jest w niej duch rozumny, święty, jedyny, wieloraki, delikatny, ruchliwy, przenikliwy, nieskalany, jasny, przykrości nie sprawiający, dobro miłujący, bystry,
7:23 - nie dający się powstrzymać, dobrze czyniący, ludzi miłujący, zdecydowany, niezawodny, beztroski, wszechpotężny, nad wszystkim czuwający i wszystkie duchy rozumne, czyste i wzniosłe przenikający.
7:24 - Mądrość jest bowiem prędsza nad wszystko, co się porusza, osiąga i przenika wszystko dzięki swej czystości.
7:25 - Jest tchnieniem Bożej mocy i lśniącym wylewem chwały Wszechmocnego. Dlatego też nie przenika jej nic, co skalane.
7:26 - Jest bowiem odblaskiem światłości przedwiecznej i Bożego działania zwierciadłem bez skazy, i Jego dobroci obrazem.
7:27 - Jedyną będąc, wszystko może, i chociaż sobą pozostaje, odnawia wszystko i poprzez pokolenia do dusz świętych zstępuje, czyniąc [z ludzi] przyjaciół Boga i proroków.
7:28 - Nikogo bowiem Bóg nie miłuje, jak tylko tego, kto z Mądrością przebywa.
7:29 - Ta zaś jest piękniejsza nad słońce i ponad cały gwiazdozbiór, i w porównaniu ze światłem okazuje się pierwsza,
7:30 - bo po nim noc następuje, a Mądrości zło nie zwycięża.