6:1 - W jakiś czas potem posłał król pewnego starego Ateńczyka, aby skłonił Żydów do porzucenia prawa ich ojców i nieliczenia się już w życiu z prawem Bożym.
6:2 - Miał ich też skłonić do zbezczeszczenia świątyni jerozolimskiej i przeznaczenia jej dla Zeusa, władcy Olimpu, i do poświęcenia świątyni na górze Garizim Zeusowi Kseniosowi, czyli opiekunowi przybyszów, jak sobie tego rzekomo życzyli [gościnni wobec wszystkich] mieszkańcy tej krainy.
6:3 - Napór zła wydał się już wszystkim nie do zniesienia.
6:4 - W Świątyni poganie oddawali się rozpuście i urządzali orgie, w czasie których zadawali się z nierządnicami, a do swoich kobiet zbliżali się na świętych dziedzińcach. Do wnętrza świątyni wprowadzali też wiele takich rzeczy, które nigdy nie powinny się tam znajdować.
6:5 - Na ołtarzu całopalenia składano na ofiarę rzeczy nie tylko niedozwolone, lecz wręcz zakazane przez prawo.
6:6 - Nie można już było ani przestrzegać szabatu, ani obchodzić dawnych świąt, co więcej - nie wypadało się nawet przyznawać, że jest się Żydem.
6:7 - Ponadto każdego miesiąca mieszkańcy kraju musieli uczestniczyć - mimo że serca ich zalewała gorycz - z okazji dnia urodzin króla w ucztach ofiarnych na cześć króla, a w święto Dionizjów zmuszano ich, aby przybrani w wieńce z bluszczu, brali udział w pochodach na cześć Dionizosa.
6:8 - Za radą mieszkańców Ptolemaidy, ogłoszono zarządzenie, żeby w sąsiedzkich miastach greckich obchodzono się z Żydami w podobny sposób i zmuszano ich do udziału w ucztach ofiarnych,
6:9 - a tych, którzy by nie chcieli żyć według obyczajów pogańskich, skazywano na śmierć. Można więc sobie wyobrazić ucisk, który zapanował w całym kraju.
6:10 - Pewnego razu postawiono przed sądem dwie matki, które kazały obrzezać swoich synów. Otóż uwiązano im u piersi ich niemowlęta i oprowadzono je tak na oczach wszystkich po całym mieście, a potem strącono z muru w przepaść.
6:11 - Inni zbierali się potajemnie w pobliskich jaskiniach, ażeby obchodzić szabat. Kiedy doniesiono o tym Filipowi, zostali wszyscy żywcem spaleni, gdyż obawiając się znieważyć dzień święty, nie poczynili niczego, żeby siebie ocalić.
6:12 - Czytelników niniejszej księgi pragnę prosić w tym miejscu, żeby z powodu opisywanych tu wydarzeń nie popadali w zwątpienie. Nie wolno bowiem zapominać, że wszystkie owe doświadczenia były zsyłane na nasz naród nie po to, żeby go unicestwić, lecz żeby go skłonić do poprawy.
6:13 - Oznaką bowiem wielkiej dobroci jest, że grzesznicy nie są pozostawiani bezkarnie na długo w swej przewrotności, ale są natychmiast karani.
6:14 - Wobec innych narodów Pan pozostaje cierpliwy tak długo, aż dopełni się miara ich występków. Wtedy zsyła na nich zasłużoną karę. Z nami jednak spodobało Mu się postępować inaczej,
6:15 - a to dlatego, żeby nie musiał nas w końcu skazywać na zagładę wskutek przepełnienia się miary naszych grzechów.
6:16 - Nigdy więc nie pozbawia nas swego miłosierdzia. Ostrzega swój lud, zsyłając na niego różne nieszczęścia, ale nigdy go nie opuszcza.
6:17 - Niech przypomnienie tej prawdy posłuży nam za pokrzepienie. Po tych kilku uwagach wróćmy znów do naszego opowiadania.
6:18 - Wśród najbardziej uczonych w Piśmie znajdował się także Eleazar, mąż podeszłego już wieku i szlachetnego oblicza. Jemu to siłą otwarto usta i zmuszano go do jedzenia wieprzowiny.
6:19 - On jednak wolał ponieść śmierć, która zjednałaby mu szacunek, niż życie w hańbie. Poszedł tedy dobrowolnie na miejsce kaźni,
6:20 - a mięso, które włożono mu do ust, wypluł, pokazując, jak powinni zachować się ci, którzy nie chcą jeść tego, co zakazane, nawet gdyby trzeba było za to zapłacić naszym życiem.
6:21 - Ci, którzy posługiwali na ucztach ofiarnych sprzecznych z prawem i którzy od dawna znali tego męża, wzięli go na stronę i próbowali przekonać, żeby pozwolił sobie przynieść mięsa [dozwolonego do spożycia], które oni mu przygotują, i zachowywał się tak, jakby jadł mięso składane w ofierze, zgodnie z nakazem króla.
6:22 - Postępując tak ocali swe życie, a oni, dawni jego przyjaciele, obejdą się z nim jak najłaskawiej.
6:23 - On jednak powziął szlachetne postanowienie, godne męża jego wieku i powagi, już oszronionego siwizną, męża, który od najwcześniejszej młodości był przykładem dla wszystkich, żywiąc poszanowanie dla świętego prawa otrzymanego od Boga. Dlatego też odpowiedział bez wahania, żeby go raczej zaraz wysłali w zaświaty.
6:24 - Kto jest tak stary jak ja - mówił - powinien być daleki od stwarzania pozorów. Wielu młodych ludzi pomyślałoby, że mając dziewięćdziesiąt lat, zaczynam żyć według pogańskich zwyczajów.
6:25 - Gdybym teraz dla uratowania niewielu pozostałych mi jeszcze lat mojego życia zaczął udawać, wprowadziłbym ich w błąd, a na mój podeszły wiek ściągnąłbym wstyd i hańbę.
6:26 - Może udałoby mi się na razie uniknąć kary z rąk ludzi. Wiem jednak, że nigdy nie zdołałbym - ani za życia, ani po śmierci - ujść z rąk Wszechmocnego.
6:27 - Dlatego też gotów jestem pójść teraz na śmierć i w ten sposób okazać się godnym mojego wieku.
6:28 - Całym pokoleniom młodych zostawię też świetlany przykład, jak to odważnie i z całą gotowością powinno się oddawać życie w obronie czcigodnego i świętego prawa. Po tych słowach udał się prosto na miejsce kaźni.
6:29 - I wtedy w tych, którzy go przyprowadzili surowość wzięła górę nad okazywaną mu jeszcze przed chwilą życzliwością. To, co powiedział, uznali bowiem za szaleństwo.
6:30 - A kiedy go udręczono i był bliski śmierci, wzdychając głęboko powiedział: Wszechwiedzącemu Panu wiadomo, że mogłem uniknąć tej śmierci. Moje ciało odczuwa boleśnie każde uderzenie, ale dusza znosi wszystko z radością, bo żyje w bojaźni Pana.
6:31 - I tak umarł. Przez swoją śmierć zostawił nie tylko pokoleniom młodych, lecz i większości ludu przykład właściwej postawy i jakby pomnik własnej cnoty.