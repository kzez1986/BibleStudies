13:1 - W roku sto czterdziestym dziewiątym ludzie Judy dowiedzieli się, że Antioch Eupator zmierza z wielkim wojskiem w kierunku Judei
13:2 - i że jest z nim Lizjasz, zarządca państwa i zarazem opiekun króla. Wojsko, które prowadził, liczyło sto dziesięć tysięcy pieszych wojowników greckich, pięć tysięcy trzystu jeźdźców, dwadzieścia dwa słonie i trzysta rydwanów uzbrojonych w kosy.
13:3 - Dołączył do nich także Menelaos, który bardzo podstępnie przemawiał do króla, nie po to jednak, żeby ratować ojczyznę, lecz dlatego, że wydawało mu się, iż oto nadarza mu się sposobność odzyskania urzędu najwyższego kapłana.
13:4 - Ale najwyższy Władca i Król wszystkich królów sprawił, że Antioch rozgniewał się na tego bezbożnika. Ponieważ Lizjasz przekonał go, że Menelaos właśnie jest sprawcą wszelkiego zła, kazał król odprowadzić go do Beroi i tam zgładzić wedle miejscowego zwyczaju.
13:5 - Otóż była tam pewna wieża, wysoka na pięćdziesiąt łokci, wypełniona gorącym popiołem. Wewnątrz jej znajdowało się urządzenie, które obracając się strącało z siebie wszystko do owego popiołu.
13:6 - Kto dopuści się kradzieży w świątyni albo jakiego innego poważnego występku, tego skazywano na zagładę właśnie w tej wieży.
13:7 - W taki też sposób poniósł śmierć przestępca Menelaos, tak że nie złożono nawet jego ciała do grobu,
13:8 - przez co stało się zadość sprawiedliwości, gdyż za życia dopuścił się on wielu przestępstw przeciwko ołtarzowi, na którym znajdował się święty ogień i popiół. Teraz sam znalazł śmierć w popiele.
13:9 - Ale król miał serce barbarzyńcy. Zamierzał on zgotować Żydom o wiele więcej zła niż to, którego doznali za czasów jego ojca.
13:10 - Juda usłyszał o tym i dlatego nakazał ludowi, żeby modlono się do Pana we dnie i w nocy. Jeżeli nie będą ustawać w modłach, to może Pan ześle im pomoc i tym razem, kiedy to mają być pozbawieni i prawa, i ojczyzny, i świątyni.
13:11 - A przecież lud ten zdołał zaledwie trochę odetchnąć. Czyż Bóg miałby dopuścić, żeby znów wpadł w ręce bezbożnych pogan?
13:12 - Przez trzy dni bez przerwy wszyscy pozostawali na kolanach i wśród łez i postów błagali miłosiernego Pana. Juda nieustannie dodawał im odwagi, a potem nakazał, żeby się trzymali blisko niego.
13:13 - Na jednym z tajnych posiedzeń starszyzny wydał też polecenie, ażeby co rychlej wyruszyć i całą sprawę rozstrzygnąć przy Bożej pomocy, zanim król wkroczy do Judei i opanuje miasto.
13:14 - Polecając całą wyprawę Stwórcy wszechświata, gorąco zachęcał swoich wojowników, żeby walczyli do ostatniego tchu, broniąc prawa, świątyni, miasta, ojczyzny i ojczystych obyczajów. Potem rozbito obóz koło Modin.
13:15 - Swoim wojownikom kazał obrać za hasło słowa: Boże zwycięstwo! Nocą zaś wybrał sobie najdzielniejszych spośród młodych wojowników, napadli na namiot króla, wycięli w pień około dwóch tysięcy wrogów, a największego ze słoni przeszyli włócznią razem z siedzącym na nim jeźdźcem.
13:16 - W końcu, kiedy cały obóz już ogarnęły przerażenie i panika, wycofali się radując się zwycięstwem.
13:17 - Nim wzeszło słońce, było już po wszystkim. Pan bowiem wspomógł ich swoją opiekuńczą mocą.
13:18 - Król, widząc, na jak wielkie męstwo mogą zdobyć się Żydzi, postanowił zdobyć cały kraj uciekając się do podstępu.
13:19 - Najpierw podszedł pod silnie umocnioną twierdzę żydowską Bet-Sur, ale został stamtąd odepchnięty; potem podjął jeszcze jedną próbę jej zdobycia, ale i tym razem został pokonany.
13:20 - Juda bowiem polecił zaopatrzyć załogę twierdzy we wszystko, co było konieczne do życia.
13:21 - Lecz oto Rodokosa, jeden z wojowników żydowskich, zdradził wrogom pewne tajemnice wojskowe; został jednak odszukany, pochwycony i uwięziony.
13:22 - Zaczął tedy król po raz drugi układać się z załogą twierdzy, zawarł z nią przymierze i odstąpił od oblężenia. Po drodze jednak natknął się na wojowników Judy i został przez nich pobity.
13:23 - Król był wstrząśnięty, kiedy się dowiedział, że Filip, pozostawiony w Antiochii w celu zarządzania prowincją, dostał pomieszania zmysłów, zaczął więc okazywać Żydom wiele życzliwości, szukał możliwości porozumienia się z nimi, zapewniał ich obłudnie, że wypełni wszystkie możliwe do przyjęcia warunki, w końcu pojednał się z nimi, złożył ofiarę [na cześć ich Boga], otoczył czcią świątynię i dał dowody swojej hojności wobec tego świętego miejsca.
13:24 - Uroczyście nawet podejmował Machabeusza, a Hegemonidesowi polecił sprawować władzę na wszystkich ziemiach, od Ptolemaidy aż do kraju Gerreńczyków.
13:25 - Potem udał się do Ptolemaidy, której mieszkańcy wyrażali wielkie zadowolenie z powodu zawartych [z Żydami] układów. Oburzali się i chcieli unieważnić wszystkie postanowienia.
13:26 - Wtedy wszedł na mównicę Lizjasz, przedstawił położenie w jak najlepszym świetle, przekonywał ludzi, uspokajał i łagodził, a potem powrócił do Antiochii. Tak wyglądała wyprawa wojenna króla oraz jej niepomyślny koniec.