147:1 - Alleluja! Dobrze jest śpiewać naszemu Bogu, piękna to rzecz chwałę Mu oddawać.
147:2 - Pan odbudowuje Jeruzalem i gromadzi wszystkich rozproszonych Izraela.
147:3 - On podtrzymuje złamanych na duchu i opatruje ich bolesne rany.
147:4 - To on określa gwiazd liczbę i wszystkim nadaje imiona.
147:5 - Wielki jest nasz Pan i potężny, a Jego mądrość niezmierzona.
147:6 - Pan wspiera uciśnionych, poniża zaś bezbożników.
147:7 - Zaśpiewajcie tedy Panu pieśń dziękczynienia, zagrajcie Bogu naszemu na harfie.
147:8 - To On pokrył niebo chmurami, to On na ziemię deszcz zsyła i sprawia, że na górach wyrasta trawa.
147:9 - On bydłu pożywienia dostarcza, a młodym kruka tego, o co proszą.
147:10 - Siła konia nie sprawia Mu radości, nie znajduje też upodobania w szybkim biegu męża.
147:11 - Miłuje Pan bogobojnych i cześć mu oddających, i tych, co ufnie na jego dobroć czekają.
147:12 - Jeruzalem, uwielbiaj Pana, śpiewaj, Syjonie, na chwałę twojemu Bogu!
147:13 - Umocnił On bowiem zawory bram twoich i pobłogosławił wszystkich twoich synów.
147:14 - Granicom twoim zapewnił pokój, ciebie karmił najlepszym ziarnem.
147:15 - Posłał na ziemię swoje słowo, szybko przybył tu Jego rozkaz.
147:16 - I sprawił, że pada śnieg jak wełna, szron rozsypuje jak popiół.
147:17 - Gradem ciska jak pokruszonym kamieniem, od Jego zimna twardnieją wody.
147:18 - Potem na Jego słowo topnieje wszystko, a On sprawia, że wiatr wieje i wody spływają.
147:19 - Ogłosił swoje słowo Jakubowi, Izraelowi zaś - swoje ustawy i prawa.
147:20 - Nie postępował tak z żadnym narodem, żadnemu nie ogłaszał swojego prawa. Alleluja!