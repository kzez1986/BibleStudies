36:1 - Ulituj się nad nami, Panie, Boże wszechświata i wejrzyj, bojaźń Twoją ześlij na wszystkie narody.
36:2 - Podnieś swoją rękę na obce narody i niech zobaczą wszyscy Twoją potęgę!
36:3 - Tak jak im okazałeś się świętym, kiedy nas karałeś, tak nam okaż swoją wielkość, gdy przeciw nim wyjdziesz.
36:4 - Niech poznają Ciebie, tak jak my Cię znamy, i niech uznają, że nie ma takiego Boga, jakim Tyś jest, o Panie.
36:5 - Powtórz swoje cuda i uczyń inne znaki, napełnij chwałą swą rękę, uwielbij swoją prawicę!
36:6 - Pobudź swą zapalczywość, wylej swój gniew, zniszcz przeciwnika, unicestwij wroga.
36:7 - Przyśpiesz swój czas, wspomnij na swoją przysięgę, aby zaczęto wysławiać Twoje wielkie dzieła.
36:8 - Niech ogień niszczący strawi ocalałych, a uciskających Twój naród niech spotka zagłada!
36:9 - Roztrzaskaj głowy obcych możnowładców, którzy sądzili, że są tylko oni.
36:10 - Zgromadź razem wszystkie pokolenia Jakuba i oddaj im ich dziedzictwo, tak jak było kiedyś.
36:11 - Ulituj się, Panie, nad ludem, który nosi Twe imię, nad Izraelem, Twoim pierworodnym.
36:12 - I miej także litość nad Twym świętym miastem, nad Jerozolimą, miejscem Twego odpoczynku.
36:13 - Niech Syjon będzie pełen Twego uwielbienia, a Twój przybytek - cały w Twojej chwale.
36:14 - Daj świadectwo pierwszym spośród Twoich stworzeń, wypełnij proroctwa głoszone w imię Twoje.
36:15 - Niech cieszą się wszyscy, co Tobie ufają, i niech Twoi prorocy okażą się wierni.
36:16 - Wysłuchaj, o Panie, modlitwy sług Twoich według błogosławieństwa, jakie Aaron dał Twemu ludowi.
36:17 - I niech się dowiedzą wszystkie ludy ziemi, że Ty jesteś Panem i Bogiem na wieki!
36:18 - Każdy pokarm przez usta idzie do żołądka, ale jeden pokarm jest lepszy od drugiego.
36:19 - Jak podniebienie rozpozna po smaku dziczyznę, tak serce ostrzeżone zauważa kłamstwo.
36:20 - Serce przewrotne przysparza zgryzoty, ale człowiek mądry umie za to płacić.
36:21 - Kobieta przyjmuje każdego mężczyznę, ale jedne dziewczęta są lepsze od drugich.
36:22 - Piękna kobieta rozwesela oblicze i staje się największym pożądaniem mężczyzny.
36:23 - A jeśli na jej ustach jest dobroć i słodycz, jej małżonek jest najszczęśliwszy spośród wszystkich ludzi.
36:24 - Ten, kto posiadł niewiastę, ma już początek szczęścia, jest to pomoc jemu podobna i kolumna oparcia.
36:25 - Nie ogrodzoną posiadłość łatwo jest rozgrabić, mężczyzna bez kobiety narzeka i tuła się po bezdrożach.
36:26 - Kto zaufa bandycie co chodzi od miasta do miasta?
36:27 - Nikt nie ufa mężowi, który nie ma gniazda i tam się zatrzymuje, gdzie noc go zastanie.