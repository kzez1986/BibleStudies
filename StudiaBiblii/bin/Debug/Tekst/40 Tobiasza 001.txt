1:1 - Oto dzieje Tobiasza, syna Tobiela, syna Ananiela, syna Aduela, syna Gabaela. Pochodził Tobiasz z rodu Asjela, z pokolenia Neftalego.
1:2 - Za czasów króla asyryjskiego Salmanassara został on uprowadzony do niewoli z miasta Tisbe, położonego na południe od Kadesz-Neftali, w górnej Galilei, poniżej Chasor, na zachód i północ od Szefat.
1:3 - Przez wszystkie dni mojego życia ja, Tobiasz, szedłem drogą prawdy i sprawiedliwości. Powodowany miłosierdziem pomagałem też wiele braciom z mojego pokolenia i narodu, tym, którzy razem ze mną zostali uprowadzeni do Niniwy w Asyrii.
1:4 - Kiedy jeszcze jako młody człowiek przebywałem w Izraelu, na mojej ojczystej ziemi, cały mój ród wywodzący się z pokolenia Neftalego, odłączył się od domu Dawida i od Jerozolimy. Jerozolima zaś była miastem, które zostało wybrane ze wszystkich pokoleń izraelskich, aby wszystkie pokolenia tam właśnie składały swoje ofiary. Tam też była świątynia zbudowana i poświęcona dla wszystkich pokoleń na wieki jako miejsce zamieszkania Najwyższego.
1:5 - Wszyscy moi bracia ci z pokolenia Neftalego składali ofiary przed posągiem cielca, którego wzniósł Jeroboam, król izraelski, w Dan na wzgórzach galilejskich.
1:6 - Tylko ja sam udawałem się do Jerozolimy na wszystkie święta, do czego cały Izrael jest zobowiązany wieczystym nakazem. Zawsze przynosiłem ofiarę pierwocin oraz dziesięciny z plonów ziemi i z wełny pierwszego strzyżenia owiec.
1:7 - Wszystko to przekazywałem kapłanom, synom Aarona, na potrzeby ołtarza. Jedną dziesiątą wszystkich płodów ziemi, zboża, wina i oliwy oraz owoców granatu, fig i innych owoców, dawałem lewitom, którzy pełnili swoją służbę w Jerozolimie. Drugą dziesiątą część zboża, oliwek, granatów, fig i innych owoców sprzedawałem, by za uzyskane pieniądze móc odbyć podróż do Jerozolimy.
1:8 - Trzecią dziesięcinę oddawałem sierotom, wdowom i cudzoziemcom, żyjącym wśród Izraelitów. Przekazywałem im taką daninę co trzy lata. Razem spożywaliśmy to, zgodnie z nakazami Prawa Mojżeszowego i wolą Ebory, matki Ananiela, naszego ojca. Po śmierci mojego ojca zostałem całkowitym sierotą.
1:9 - Kiedy stałem się już mężczyzną, wziąłem sobie za żonę Annę, która pochodziła również z rodu mojego ojca. Z czasem urodził się nam syn, któremu daliśmy na imię Tobiasz.
1:10 - Pozostając na wygnaniu w Niniwie, zarówno bracia z mojego pokolenia, jak i wszyscy przynależący do naszego narodu jedli to samo, co i poganie.
1:11 - Ja jednak starałem się unikać pogańskich potraw,
1:12 - gdyż całym sercem byłem wierny mojemu Bogu.
1:13 - Najwyższy sprawił też, że znalazłem łaskę i względy u Salamanassara, który powierzył mi aż do swojej śmierci obowiązki zaopatrywania we wszystko całego jego dworu.
1:14 - W związku z tym często się udawałem w podróż do Medii, gdzie pewnego razu zostawiłem na przechowanie u niejakiego Gabaela, brata Gabriego, dziesięć talentów srebra.
1:15 - Po śmierci Salmanassara władzę królewską objął po nim jego syn Sennacheryb. Całe jego panowanie było pełne niepokoju, tak że nie mogłem już więcej udawać się w podróż do Medii.
1:16 - Już w czasach Salmanassara, powodowany miłosierdziem, pomagałem wiele braciom moim z tego samego co ja narodu.
1:17 - Głodnym dostarczałem chleb, nagim oddawałem własne szaty. A kiedy widziałem, że wyrzucono poza mury miasta Niniwy zwłoki któregoś z moich współbraci, dokładałem starań, aby złożono je w grobie.
1:18 - Potajemnie pochowałem również tych wszystkich, których kazał zgładzić Sennacheryb, kiedy wrócił - niczym zbieg - z ziemi judzkiej. Wtedy to właśnie, uniesiony gniewem, kazał pomordować wielu. Gdy zaś później polecił pozbierać ciała pomordowanych, nie znaleziono już żadnego.
1:19 - Lecz oto zgłosił się do króla jeden z mieszkańców Niniwy i złożył zeznanie, że to ja pogrzebałem ciała zabitych. Musiałem się więc ukrywać. Kiedy się dowiedziałem, że mnie szukają i chcą mnie zgładzić, przeraziłem się i uciekłem.
1:20 - Zabrano mi wówczas do skarbca królewskiego całe moje mienie. Pozostała mi tylko moja żona Anna i syn Tobiasz.
1:21 - Ale po czterdziestu dniach Sennacheryb został zamordowany przez swoich dwóch synów. Dokonawszy tej zbrodni, musieli oni szukać schronienia w górach Araratu, a wtedy na tron królewski wstąpił trzeci jego syn, Asarhaddon. On to ustanowił Achikara, który był synem mojego brata Anaela, zwierzchnikiem wszystkich poborców podatkowych i zarządców całego kraju.
1:22 - Ponieważ Achikar wstawił się za mną, mogłem spokojnie wrócić do Niniwy. Za panowania Sennacheryba, króla asyryjskiego, Achikar był podczaszym, stróżem pieczęci oraz zarządcą i głównym rachmistrzem w całym kraju. Asarhaddon przyznał mu, mojemu bratankowi, drugie po sobie miejsce w całym swoim królestwie.