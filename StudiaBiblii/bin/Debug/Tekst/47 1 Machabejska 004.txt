4:1 - Tymczasem Gorgiasz wziął ze sobą część wojska, liczącą pięć tysięcy pieszych wojowników i tysiąc wyborowych jeźdźców, i wyruszył z nią w środku nocy.
4:2 - Chciał on zaskoczyć oddziały izraelskie i niespodziewanie je zaatakować. Ludzie z twierdzy wskazywali mu drogę.
4:3 - Ale Juda dowiedział się o tym i sam wyruszył ze swoimi wojownikami, aby uderzyć na oddziały królewskie pozostałe w obozie koło Emmaus,
4:4 - dopóki były one oddzielone od reszty wojska.
4:5 - Była jeszcze noc, kiedy Gorgiasz dotarł do obozu żydowskiego, ale nie znalazł tam już nikogo. Postanowił tedy szukać w górach, bo był przekonany, że tam się przed nim schronili.
4:6 - Z nastaniem dnia oczom jego ukazał się na równinie Juda z trzema tysiącami swoich wojowników. Nie byli oni jednak tak wyposażeni i uzbrojeni, jak by sobie tego życzyli.
4:7 - Kiedy Izraelici zobaczyli obóz wojenny obcych ludów - silny, mocno zbudowany, otoczony dokoła konnicą - i wojowników bardzo doświadczonych w boju,
4:8 - Juda powiedział do swoich ludzi: Nie bójcie się, że jest ich tak wielu, nie lękajcie się ich oręża!
4:9 - Przypomnijcie sobie, jak nasi ojcowie zostali przeprowadzeni przez Morze Czerwone, gdy ścigał ich faraon z całym swoim wojskiem.
4:10 - Wezwijcie niebiosa na pomoc. Może wspomną na Przymierze zawarte z ojcami naszymi i zechcą dziś na naszych oczach porazić śmiertelnie to wojsko.
4:11 - Wtedy dowiedzą się wszystkie narody, że jest Ktoś, kto uwalnia i ratuje Izraela.
4:12 - Kiedy obcy wojownicy spojrzeli przed siebie i zobaczyli, że nadciągają Żydzi,
4:13 - wyszli ze swego obozu i ustawili się do walki. Wtedy też zadęli w rogi wojenne ludzie Judy.
4:14 - I starły się oba wojska. I zostały pokonane oddziały obcych ludów i zaczęły uciekać w stronę równiny.
4:15 - Ci, którzy nie zdołali umknąć, zginęli pod ciosami mieczy. Żydzi ścigali ich aż do Gezer, do Równiny Idumejskiej, do Azotu i Jamnii, zabijając po drodze prawie trzy tysiące z nich.
4:16 - Gdy Juda i jego ludzie zaprzestali pościgu i wrócili do siebie,
4:17 - Juda odezwał się do nich w te słowa: Porzućcie na razie myśli o łupach, gdyż czeka nas jeszcze jedna walka.
4:18 - W górach, bardzo blisko nas, stoi ze swymi oddziałami Gorgiasz. Przygotujcie się tedy do walki z waszymi wrogami i rozgromcie ich. Potem dopiero będziecie mogli z całym spokojem brać wasze łupy.
4:19 - Kiedy Juda jeszcze to mówił, pojawiły się wrogie oddziały schodzące z gór.
4:20 - Wrogowie owi, zobaczywszy, że ich ludzie zostali pokonani, a Żydzi podpalili obóz - o czym świadczy wysoko wznoszący się dym - przerazili się bardzo.
4:21 - Kiedy ponadto zobaczyli, że oddziały Judy stoją na równinie gotowe do boju,
4:22 - wszyscy uciekli, szukając schronienia na ziemi filistyńskiej.
4:23 - Teraz dopiero zabrał się Juda do przetrząsania całego obozu. Znaleziono wiele złota i srebra, wiele [tkaniny] purpurowej fioletowej i czerwonej oraz wiele innych kosztowności.
4:24 - Wracając do siebie wychwalali i wielbili niebiosa tymi słowami: Dobry jest [Pan] i na wieki miłosierdzie Jego.
4:25 - Tego dnia bowiem został Izrael cudownie ocalony.
4:26 - Ci z obcych ludów, którzy zdołali się uratować, przyszli do Lizjasza i opowiedzieli o wszystkim, co się stało.
4:27 - Na wieść o tym ogarnęło go wielkie przygnębienie i niepokój. Wyprawa przeciw Izraelowi nie przebiegała bowiem tak, jak on tego pragnął i rozkaz króla nie został wykonany.
4:28 - Dlatego też na następny rok przygotował sześćdziesiąt tysięcy wyborowych wojowników pieszych oraz pięć tysięcy jeźdźców na wyprawę i postanowił po raz drugi wyruszyć przeciw Żydom.
4:29 - Skierowali się do Idumei i rozbili swoje namioty koło Bet-Sur. Naprzeciw nim wyruszył Juda z dziesięcioma tysiącami swoich wojowników.
4:30 - Zobaczywszy rozległe obozowisko oddziałów nieprzyjacielskich, Juda tak zaczął się modlić: Bądź błogosławiony, Wybawco Izraela! Ty, poprzez Twojego sługę Dawida, pokonałeś kiedyś strasznego olbrzyma. Ty również wydałeś kiedyś w ręce Jonatana, syna Saula, i jego giermka cały obóz wojenny Filistynów.
4:31 - Racz teraz wydać w ręce ludu izraelskiego to wojsko! Niech słuszne pohańbienie spadnie na nich wszystkich, na pieszych i jeźdźców.
4:32 - Napełnij ich przerażeniem, pozbaw ich tej butnej zarozumiałości. Niech zadrżą na myśl o swojej klęsce.
4:33 - Niech wyginą od mieczów tych, którzy Cię kochają. A wtedy wszyscy, którzy znają Twoje imię, będą wyśpiewywać Twoją chwałę.
4:34 - Gdy starły się z sobą oba wojska, poległo około pięciu tysięcy wojowników Lizjasza.
4:35 - Wtedy Lizjasz widząc, jak wielkie straty poniosło jego wojsko i z jak wielką odwagą wojownicy Judy walczyli na śmierć i życie, powrócił do Antiochii, aby zebrać nowych najemników i z większą siłą jeszcze raz wyruszyć na Judeę.
4:36 - Tymczasem Juda i jego bracia mówili sobie: Tak więc nasi wrogowie zostali całkowicie pokonani. Udajmy się teraz do Jerozolimy, aby oczyścić świątynię i na nowo ją poświęcić.
4:37 - Zebrało się tedy całe wojsko i wszyscy udali się na górę Syjon.
4:38 - A tam zobaczyli przybytek Pański całkowicie spustoszony. Zbezczeszczony był ołtarz całopalenia, bramy popalone, w przedsionkach - pełno dzikiej roślinności, jak w jakimś lesie albo górach, a wszystkie budowle wokół zburzone.
4:39 - Zaczęli tedy rozdzierać szaty, lamentować głośno, krzyczeć i posypywać sobie głowy popiołem.
4:40 - I rzucali się twarzą na ziemię, a potem dęli w trąby na alarm i niebiosa wzywali na pomoc.
4:41 - A Juda wydał rozkaz, żeby atakowano załogę twierdzy dopóty, dopóki świątynia nie zostanie oczyszczona.
4:42 - Potem wybrał nienagannych i najwierniejszych prawu kapłanów,
4:43 - którzy mieli dokonać oczyszczenia świątyni i poznosić na miejsce, gdzie wyrzuca się nieczystości, wszystkie zbrukane kamienie.
4:44 - Następnie odbyli naradę w sprawie zbezczeszczonego ołtarza całopalenia.
4:45 - Doszli do wniosku, że należy go całkowicie zburzyć, bo jako zbezczeszczony przez obcych przynosiłby im hańbę. Dlatego zburzyli ołtarz,
4:46 - a kamienie z niego złożyli na wyznaczonym miejscu na zboczu góry świątynnej, gdzie miały pozostać do czasu pojawienia się proroka, który rozstrzygnie, co należy z nimi zrobić.
4:47 - Potem wzięli, zgodnie z prawem, nieociosane kamienie i zbudowali nowy ołtarz, który wyglądał zupełnie tak samo jak dawny.
4:48 - Odbudowali również Święte Świętych oraz całe wnętrze świątyni i oczyścili przedsionki.
4:49 - Wykonali nowe święte naczynia i ustawili na nowo w świątyni świeczniki, ołtarz kadzenia i stół na chleby pokładne.
4:50 - Wreszcie położyli na stole chleby pokładne i zawiesili zasłonę.
4:51 - I w ten sposób zakończyli wszystkie prace, które rozpoczęli.
4:52 - Dwudziestego piątego dnia dziewiątego miesiąca, to jest miesiąca Kislew, w roku sto czterdziestym ósmym wstali wczesnym rankiem
4:53 - i złożyli na nowym ołtarzu całopaleń ofiarę zgodną z przepisami prawa.
4:54 - W tym samym czasie i w tym samym dniu, w którym ołtarz ten został kiedyś zbezczeszczony przez obcych, dokonano teraz jego poświęcenia na nowo wśród śpiewów, przy dźwiękach cytr, harf i cymbałów.
4:55 - Cały lud upadł na twarz, modlił się i wychwalał niebiosa za to, że spotkało go takie szczęście.
4:56 - Przez osiem dni obchodzili uroczyście poświęcenie ołtarza, składając w radości ofiary całopalenia, a także pojednania i uwielbienia.
4:57 - Przednią ścianę świątyni ozdobili wieńcami i małymi tarczami ze złota. Odnowili bramy i wszystkie budynki pomocnicze, do których powstawiali drzwi.
4:58 - Cały lud cieszył się bardzo, bo oto została usunięta hańba, którą ściągnęły na nie obce narody.
4:59 - Juda, razem ze swymi braćmi i całym zgromadzeniem Izraela powziął postanowienie, że co roku o tym samym czasie będzie się uroczyście obchodzić dni poświęcenia ołtarza. Uroczystości miały się rozpoczynać dwudziestego piątego dnia miesiąca Kislew i winny trwać przez osiem dni.
4:60 - Wkrótce potem całą górę Syjon otoczono wysokim murem z wieżami obronnymi, żeby nikt z obcych nie mógł się przedostać na ten teren i go nie zbezcześcił, jak to już raz się zdarzyło.
4:61 - Ustanowił też Juda specjalne straże, żeby strzegły góry. Polecił także umocnić Bet-Sur i osadził tam załogę, żeby zabezpieczyć górę od strony Idumei.