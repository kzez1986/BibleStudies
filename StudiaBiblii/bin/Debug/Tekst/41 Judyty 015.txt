15:1 - Na wieść o tym, co się stało, wszyscy przebywający w namiotach byli bardzo poruszeni.
15:2 - Ogarnął ich strach i przerażenie i nikt nie miał odwagi pozostawać dłużej w obozie. Rzucili się do bezładnej ucieczki drogami wiodącymi zarówno ku dolinie, jak i w góry.
15:3 - Nawet ci, którzy obozowali w górach wokół Betulii, zaczęli uciekać. Wtedy to puścili się za nimi w pościg wszyscy Izraelici zdolni do noszenia broni.
15:4 - Tymczasem Ozjasz rozesłał swoich ludzi do Baitomestaim, do Bebai, Chobai i Kola, i do wszystkich zakątków Izraela. Posłańcy ci opowiadali o tym, co się przydarzyło i nakłaniali wszystkich napotkanych, aby razem z nimi ruszyli na wroga i go rozgromili.
15:5 - Gdy Izraelici dowiedzieli się o tym wszystkim, uderzyli jak jeden mąż na swych nieprzyjaciół i ścigali ich aż do Choby. Do walki przystąpili także mieszkańcy Jerozolimy i okolic górskich, bo im również doniesiono, co się stało z wojskami ich wroga. Tymczasem Gileadczycy i Galilejczycy zaatakowali Asyryjczyków z boku. Zadawali im ogromne straty ścigając ich aż po Damaszek i jego okolice.
15:6 - Ci spośród mieszkańców Betulii, którzy dotąd pozostawali w mieście, wtargnęli teraz do obozu Asyryjczyków i zaczęli grabić co się dało, zabierając ze sobą wielkie bogactwa.
15:7 - To, co jeszcze zostało, wzięli Izraelici, którzy wracali z pościgu. Mieszkańcy wiosek i osiedli górskich, a także dolin, zagarnęli również niemałe łupy. A było tego wszystkiego bardzo wiele.
15:8 - Wkrótce przybył arcykapłan Joakim oraz urzędująca w Jerozolimie Rada Starszych Izraela. Chcieli nie tylko na własne oczy zobaczyć dzieło, którego Pan dokonał dla Izraela, lecz także spotkać Judytę, by przekazać jej życzenia pokoju.
15:9 - Gdy przyszli do niej, zaczęli ją zgodnie wychwalać, mówiąc: Tyś chwałą Jeruzalem, tyś radością Izraela, tyś wielką chlubą naszego narodu.
15:10 - Własnymi rękami uczyniłaś to wszystko, dokonując dla Izraela wielkich czynów, a Bóg znalazł w tym upodobanie. Niech cię błogosławi Wszechmocny Pan, [błogosławiona bądź] po wszystkie czasy. A cały lud zawołał: Amen!
15:11 - Przez trzydzieści dni łupili obozy nieprzyjacielskie. Judycie przekazano w darze namiot Holofernesa, wszystkie srebrne przedmioty, łoża, naczynia i wszystkie pozostałe sprzęty. Ona przyjęła to wszystko i co mogła włożyła na swojego muła. Kazała też zaprząc do wozów i załadować na nie resztę łupów.
15:12 - A wszystkie kobiety izraelskie wybiegły, żeby zobaczyć Judytę i wyrazić jej swoją wdzięczność. Kiedy tak gromadziły się wokół niej, żeby okazać jej cześć i tańczyć z radości, ona wzięła kilka [zielonych] gałązek i rozdzieliła je między kobiety stojące dokoła.
15:13 - Potem ona i jej towarzyszki zrobiły sobie wieńce z gałązek oliwnych i poszły przed całym ludem, ona na czele, a tańczące kobiety za nią. Za nimi szli wojownicy izraelscy uzbrojeni, z wieńcami na głowach, z pieśnią pochwalną na ustach.
15:14 - Wtedy to Judyta, otoczona przez cały Izrael, rozpoczęła - cały lud zaś jej wtórował - taką oto pieśń dziękczynienia