8:1 - Czyż Mądrość nie woła głośno, czy nie podnosi głosu Roztropność?
8:2 - Na umocnieniach miast i na ulicach, na skrzyżowaniach dróg stoi;
8:3 - obok bram, u wejścia do miasta, przy progach domów woła głośno:
8:4 - Was, ludzi, wszystkich zapraszam, mój głos kieruję do każdego człowieka!
8:5 - Wy, niedoświadczeni, bądźcie rozsądni, a wy niemądrzy, zdobądźcie się na rozwagę!
8:6 - Posłuchajcie! Będę wam mówiła o sprawach ważnych, słuszne jest to wszystko, co wyjdzie z ust moich.
8:7 - Mój język mówi tylko prawdę, odrazą dla ust moich jest wszelkie fałszerstwo.
8:8 - Samą prawdą są wszystkie moje słowa, w żadnym z nich nie ma zakłamania ani fałszu.
8:9 - Dla rozsądnych - wszystkie są jasne i słuszne dla tych, co posiedli mądrość.
8:10 - Niech te pouczenia będą ci drogie jak srebro, a dar rozumienia cenniejszy niż najczystsze złoto!
8:11 - Zaiste Mądrość droższa jest od pereł, nie są jej równe najkosztowniejsze kamienie.
8:12 - Ja, Mądrość, bliska jestem roztropności, ja odkrywam poznanie i udzielam rad dobrych.
8:13 - Bojaźń Boża żąda, by zła nienawidzić. Nie znoszę więc pychy i wszelkiej wyniosłości, złego postępowania i obłudnej mowy.
8:14 - Ja służę radą i pomocą, u mnie jest rozwaga i siła.
8:15 - Dzięki mnie rządzą królowie, a władzę mający czynią to, co słuszne.
8:16 - Dzięki mnie sprawują władzę przywódcy, wszyscy przełożeni i prawa stróże.
8:17 - Kocham wszystkich, którzy mnie kochają, i pozwalam się znaleźć tym, co mnie szukają.
8:18 - U mnie bogactwo i sława, dobra rozległe i szczęście.
8:19 - Owoce, które ja wydaję, cenniejsze są od najszczerszego złota, a korzyści ze mnie - droższe niż srebro.
8:20 - Drogami sprawiedliwości chodzę, samym środkiem prawości wiodą moje ścieżki,
8:21 - a wszystko po to, by miłującym mnie dóbr przysporzyć i napełnić po brzegi ich skarbce.
8:22 - Pan mnie stworzył na początku dróg swoich, przed wiekami, nim jeszcze cokolwiek uczynił.
8:23 - Na samym początku zostałam stworzona, na początku, zanim ziemia powstała.
8:24 - Jeszcze nie było oceanów, kiedy się rodziłam, ani źródeł bogatych w wodę.
8:25 - Nim wyłoniły się szczyty górskie i nim wzgórza powstały - już byłam.
8:26 - Jeszcze nie było ziemi z uprawnymi polami ani fundamentów świata - już byłam.
8:27 - Byłam przy Nim, gdy stwarzał niebiosa, gdy nad bezmiarem wód utwierdzał sklepienie;
8:28 - gdy obłoki zawieszał w górze i sprawiał, że źródła tryskały z wód pierwotnych;
8:29 - kiedy morzom wytyczał granice, by wody nie wypływały poza wyznaczone brzegi; gdy wymierzał fundamenty ziemi,
8:30 - byłam przy Nim jak umiłowane dziecko. Radość sprawiałam Mu dnia każdego, bawiąc się nieustannie w Jego obecności.
8:31 - Igrałam stale na okręgu ziemi, radością było dla mnie pozostawanie z ludźmi.
8:32 - Posłuchajcie mnie tedy, synowie: szczęśliwy ten, kto strzeże dróg moich.
8:33 - Posłuchajcie moich napomnień, bądźcie roztropni i nie odrzucajcie ich!
8:34 - Szczęśliwy ten, kto mnie słucha i dnia każdego czuwa u bram moich.
8:35 - Kto mnie znajdzie, znajdzie życie, a Pan już ma w nich upodobanie.
8:36 - Kto zaś mnie utraci, sobie wyrządzi krzywdę. Wszyscy nienawidzący mnie lubują się w śmierci.