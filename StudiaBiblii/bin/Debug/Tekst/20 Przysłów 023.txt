23:1 - Gdy usiądziesz do stołu z jakimś możnowładcą, to przyjrzyj się uważnie, co stoi przed tobą.
23:2 - I przyłóż sobie nawet nóż do gardła, jeżeliś z natury na jedzenie łakomy.
23:3 - Nie rzucaj się łapczywie na co lepsze kąski, bo może się za tym podstęp jakiś ukrywać.
23:4 - Nie zabiegaj o to, by stać się bogatym, i nie poświęcaj na to całej swej mądrości!
23:5 - Zwodnicze są bogactwa. Patrzysz, a ich już nie ma, skrzydeł nagle dostają i odlatują jak orzeł ku niebu.
23:6 - Nie siadaj do stołu z człowiekiem zawistnym, nie rzucaj się łapczywie na co lepsze kąski.
23:7 - Odczujesz bowiem szybko ich smak nieprzyjemny. Będzie ci wprawdzie mówił, byś pić i jeść zechciał, ale w swym sercu nie będzie ci życzliwy.
23:8 - Wszystko, co zjesz, będziesz musiał zwrócić, i będziesz wypowiadał nieszczere słowa.
23:9 - Nie staraj się przemawiać do uszu niemądrego, bo i tak nie będzie zważał na twe mądre słowa.
23:10 - Nie zmieniaj dawno ustalonych granic i nie zapuszczaj się na pola sierot.
23:11 - Potężny bowiem jest ich Obrońca i będzie prowadził przeciw tobie ich sprawę.
23:12 - Otwórz swoje serce na pouczenia, nakłoń swoje uszy, by słuchały słów mądrych.
23:13 - Nie bądź oszczędny w karceniu chłopca, nie umrze, gdy go rózgą ukarzesz.
23:14 - Karcisz go, co prawda, rózgą, ale życie jego ratujesz przed zgubą.
23:15 - Synu mój, gdy twoje serce jest mądre, raduje się wtedy moje własne serce.
23:16 - Całe moje wnętrze jest pełne radości, gdy usta twoje mówią to tylko, co słuszne.
23:17 - Niech wskutek grzechów nie zapala się twe serce, lecz zawsze niech pragnie bojaźni Bożej!
23:18 - Przyszłość bowiem na pewno jest dla ciebie i nie stracone są jeszcze twe nadzieje.
23:19 - Posłuchaj, mój synu, bądź rozsądny i skieruj swoje serce na właściwą drogę.
23:20 - Nie zadawaj się z tymi, co kochają wino, ani z tymi, co przepadają za mięsem.
23:21 - Pijacy i żarłoki w nędzę popadają, a nierób chodzi obdarty.
23:22 - Słuchaj zaś twego ojca, który dał ci życie, nie przestań szanować matki, gdy będzie już stara.
23:23 - Staraj się o prawdę i jej nie sprzedawaj, ani mądrości, ani pouczeń ni wiedzy.
23:24 - Głośno się raduje ojciec sprawiedliwego, bo mieć syna mądrego - prawdziwe szczęście.
23:25 - Mają prawo się cieszyć i twoi rodzice, może radowć się matka, która cię zrodziła.
23:26 - Daj mi swoje serce, mój synu, a upodobają sobie twe oczy w mej drodze.
23:27 - Bo kobieta rozpustna - to dół głęboki, żona drugiego zaś - to ciasna studnia.
23:28 - Czatują tak jak rozbójnicy i pomnażają tylko zdrajców pośród mężczyzn.
23:29 - U kogo „Ach”? U kogo „Biada”? U kogo kłótnie, kto się tak uskarża? Kto odnosi rany bez żadnego powodu, kto ma oczy wyblakłe?
23:30 - To wszystko u tych, co nocują przy winie, którzy idą, by kosztować wina mieszanego.
23:31 - Nie patrz tak łapczywie na wino, co czerwieni się i błyszczy w kielichu, i tak łatwo spływa do gardła,
23:32 - bo w końcu kąsa jak żmija i jad jak wąż zapuszcza.
23:33 - Twoje oczy dostrzegają przedziwne rzeczy a twoje serce składa mętne świadectwa.
23:34 - Jesteś jak człowiek, który zasnął na otwartym morzu i odpoczywa aż na szczycie masztu.
23:35 - Bito mnie, ale nie czułem bólu chłostano mnie rózgami, a nic nie wiedziałem. Kiedyż się znów obudzę? Znów sięgnę po wino.