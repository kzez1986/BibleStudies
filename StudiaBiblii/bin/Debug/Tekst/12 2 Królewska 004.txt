4:1 - Pewna kobieta, żona jednego z uczniów prorockich, zaczęła uskarżać się Elizeuszowi, mówiąc: Mój mąż, a twój sługa, nie żyje, a ty wiesz przecież, że był to człowiek bogobojny. A oto przyszedł teraz wierzyciel, żeby [za dług] zabrać mi dwoje moich dzieci do siebie i uczynić je swoimi niewolnikami.
4:2 - Powiedział więc Elizeusz: Co mógłbym uczynić dla ciebie? Powiedz mi, co masz w domu. A ona odpowiedziała: Twoja służebnica nie ma nic w domu poza jedną baryłką oliwy.
4:3 - Wtedy on powiedział: Idź do wszystkich twoich sąsiadów i pożycz od nich wszystkie, jakie tylko mają, puste naczynia. Postaraj się przynieść ich niemało.
4:4 - Kiedy wrócisz do siebie, zamknij się w domu razem z twymi dziećmi i zacznij napełniać oliwą wszystkie [pożyczone] naczynia. Każde naczynie już pełne odstawisz na bok.
4:5 - Odeszła tedy kobieta, zamknęła się ze swymi dziećmi w domu, synowie podawali jej naczynia i zaczęła je napełniać [oliwą].
4:6 - Kiedy wszystkie naczynia już były pełne, powiedziała do swojego syna: Przysuń mi tu jeszcze jakieś naczynie! Ale on odpowiedział: Już nie ma [pustych] naczyń. Wtedy też przestała płynąć oliwa.
4:7 - Kiedy opowiedziała o tym wszystkim mężowi Bożemu, on rzekł na to: Idź, sprzedaj oliwę i zapłać twoje długi. Z tego, co pozostanie będziesz mogła żyć ty i twoi synowie.
4:8 - Pewnego dnia Elizeusz przechodził przez Szunem. Spotkał tam pewną zamożną kobietę, która zawsze bardzo nalegała, żeby coś zjadł u niej. Ilekroć więc przechodził koło jej domu, wstępował [do niej], żeby się posilić.
4:9 - Pewnego dnia powiedziała owa kobieta do swojego męża: Ja wiem, że ten człowiek, który często wstępuje do nas, jest prawdziwie świętym mężem Bożym.
4:10 - Przygotujmy mu na górze malutki, obmurowany pokoik; postawmy tam coś do spania, jakiś stolik, krzesło, świecznik, żeby mógł sobie tam przebywać, kiedy przyjdzie do nas.
4:11 - Gdy więc Elizeusz zjawił się przy najbliższej okazji w Szunem, poszedł już do swojego pokoiku i tam udał się na spoczynek.
4:12 - Do swojego zaś sługi Gechaziego powiedział: Zawołaj tę Szunemitkę. Gechazi ją zawołał, a kiedy już przyszła i stanęła przed Elizeuszem,
4:13 - ten powiedział do Gechaziego: Powiedz jej tak: Okazałaś tyle troski o nas. Co moglibyśmy uczynić ci za to? Czy mamy powiedzieć coś o tobie królowi albo dowódcy wojska? A ona odpowiedziała Gechaziemu: Mieszkam pośród mojego ludu.
4:14 - Zapytał tedy Elizeusz: Co moglibyśmy zrobić dla niej? Gechazi odpowiedział: Ona nie ma syna, a jej mąż jest już w podeszłym wieku.
4:15 - Powiedział tedy Elizeusz: Każ jej wejść do środka! Gechazi ją zawołał. Kiedy stanęła w drzwiach,
4:16 - Elizeusz powiedział do niej: W przyszłym roku o tej porze będziesz pieściła własnego syna! A ona na to: O nie, panie mój, mężu Boży! Racz nie oszukiwać twojej służebnicy.
4:17 - Ale kobieta ta poczęła i w rok później, dokładnie o tej samej porze, porodziła syna, tak jak jej przepowiedział Elizeusz.
4:18 - Dziecko rosło. Pewnego dnia poszło na pole i znalazłszy swojego ojca między żniwiarzami, zaczęło narzekać:
4:19 - Ach, moja głowa! Rzekł tedy ojciec do swojego sługi: Zanieś je do matki.
4:20 - Sługa zaniósł dziecko do matki. Na jej kolanach zostało aż do południa, a potem zmarło.
4:21 - Matka zaniosła je na górę, położyła na łóżku męża Bożego, zamknęła drzwi i wyszła.
4:22 - Potem zawołała swego męża i powiedziała: Przyślij mi, bardzo cię proszę, jednego z twoich sług oraz jedną oślicę, żebym mogła odnaleźć męża Bożego. Wrócę niebawem.
4:23 - Lecz mąż jej odpowiedział: Dlaczego mamy go szukać właśnie dzisiaj? Przecież to ani nów księżyca, ani szabat. Ale kobieta odpowiedziała: Bądź spokojny!
4:24 - I osiodławszy oślicę, rzekła do swego sługi: Prowadź mnie, naprzód! Nie zatrzymuj się nigdzie po drodze, dopóki ci nie powiem, gdzie masz stanąć.
4:25 - I ruszyła w drogę, by odnaleźć męża Bożego na górze Karmel. Mąż Boży, zobaczywszy ją z daleka, powiedział do swego sługi Gechaziego: Oto owa Szunemitka!
4:26 - Wybiegnij jej na spotkanie i zapytaj, jak się czuje ona sama i jak się mają jej mąż i dziecko. A ona odrzekła: Dobrze!
4:27 - Kiedy już znalazła się na górze przed mężem Bożym, upadła mu do nóg. Gechazi podszedł, żeby ją odsunąć, ale mąż Boży powiedział: Zostaw ją, jest bardzo przygnębiona, a Jahwe ukrył to przede mną i jeszcze mi tego nie objawił.
4:28 - Wtedy ona powiedziała: Czy ja sama prosiłam mojego pana o syna? Czyż nie mówiłam, żebyś mnie nie oszukiwał?
4:29 - Powiedział tedy Elizeusz do Gechaziego: Przepasz swoje biodra, weź do ręki [mój] kij i ruszaj w drogę. Nikogo po drodze nie pozdrawiaj, nie odpowiadaj na żadne pytania. [Gdy przyjdziesz na miejsce], dotknij twarzy dziecka moim kijem.
4:30 - A matka chłopca powiedziała: Na życie Jahwe i na twoje życie, ja już stąd nie odejdę. Wtedy Elizeusz wstał i poszedł za nią.
4:31 - Gechazi przybył na miejsce pierwszy i zaraz dotknął laską [Elizeusza] twarzy dziecka. Lecz ani nie dał się słyszeć żaden głos, ani nie było widać żadnego znaku życia. Pobiegł więc z powrotem do Elizeusza i oznajmił mu to, mówiąc: Dziecko się nie obudziło!
4:32 - Kiedy Elizeusz wszedł do swojej izby, zobaczył na swoim łóżku martwego chłopca.
4:33 - Wszedłszy do środka, zamknął za sobą drzwi i zaczął modlić się do Jahwe.
4:34 - Potem poszedł, położył się na chłopcu, przykładając swoje usta do jego ust, swoje oczy do jego oczu, swoje ręce do jego rąk, i tak przez jakiś czas na nim leżał. Kiedy rozgrzało się nieco ciało chłopca,
4:35 - Elizeusz wstał i zaczął się przechadzać tam i z powrotem po izbie. Potem znów podszedł do łóżka i położył się na chłopcu. W końcu chłopiec ziewnął siedem razy i otworzył oczy.
4:36 - Zawołał wtedy Elizeusz Gechaziego i rzekł: Przywołaj tu Szunemitkę. Przywołał ją więc Gechazi, a gdy stanęła przed Elizeuszem, ten powiedział jej: Weź sobie swego syna.
4:37 - A ona upadła mu do nóg i oddała głęboki pokłon. Potem wzięła swego syna i wyszła.
4:38 - Kiedy Elizeusz wrócił do Gilgal, cały kraj ogarniała klęska głodu. Gdy zebrali się wokół niego synowie proroków i zasiedli przed nim, powiedział do swego sługi: Nastaw wielki kocioł i przygotuj jedzenie dla uczniów prorockich.
4:39 - A jeden z nich wyszedł na pole, żeby zbierać zioła. Znalazł przy tym roślinę w rodzaju dzikiego wina i nazbierał z niej tyle owoców, ile mógł pomieścić w swoim płaszczu. Kiedy wrócił do domu, owoce drobno pokrojono i wrzucono do kotła, w którym gotowało się jedzenie. Owoców tych nikt z obecnych nie znał.
4:40 - Potem podano ludziom jedzenie. A oni spróbowawszy potrawy, zaczęli wołać: Mężu Boży, toż w tym kotle czyha na nas śmierć! I przestali jeść.
4:41 - Wtedy powiedział Elizeusz: Przynieście mi tu trochę mąki. Potem, wsypawszy mąkę do kotła, powiedział: teraz dajcie to ludziom, niech jedzą. I nie było już nic szkodliwego w kotle.
4:42 - Pewien człowiek przybył z Baal-Szalisza, przynosząc mężowi Bożemu chleb - dwadzieścia bochenków - ze świeżo zebranego jęczmienia oraz trochę młodego ziarna w worku. Elizeusz powiedział: Daj to ludziom, niech jedzą.
4:43 - Lecz jego sługa rzekł na to: Jakże ja tym obdzielę sto osób? Elizeusz powiedział jednak po raz drugi: Daj ludziom, niech jedzą, gdyż Jahwe powiedział tak: Będą jedli i jeszcze pozostawią resztki.
4:44 - Porozkładał więc przed nimi chleb. Najedli się wszyscy i jeszcze pozostały resztki, zgodnie ze słowami Jahwe.