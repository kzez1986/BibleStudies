18:1 - Potem odniósł Dawid zwycięstwo nad Filistynami. Rozgromił ich, wydzierając z ich rąk Gat i okoliczne miasta.
18:2 - Pokonał także Moabitów, których uczynił swoimi niewolnikami, zmuszając ich do płacenia daniny.
18:3 - Pobił Dawid również Hadadezera, króla Soby i Chamat, kiedy wyruszył na wyprawę wojenną, by umocnić się nad rzeką Eufratem.
18:4 - Zdobył na nim Dawid tysiąc rydwanów i wziął do niewoli siedem tysięcy jeźdźców oraz dwadzieścia tysięcy pieszych wojowników. Poprzecinał Dawid ścięgna wszystkim koniom zaprzęgowym, zostawiając konie tylko do stu zaprzęgów.
18:5 - Kiedy Hadadezerowi, królowi Soby, przybyli z pomocą Aramejczycy z Damaszku, zgładził Dawid dwadzieścia dwa tysiące wojowników aramejskich.
18:6 - Potem osadził swoje oddziały na ziemi Aramejczyków w Damaszku i uczynił Aramejczyków swoimi niewolnikami, zmuszając ich do płacenia daniny. Jahwe sprawiał, że Dawid odnosił zwycięstwa, dokądkolwiek się udawał.
18:7 - Zabrał Dawid złote tarcze, które nosili słudzy Hadadezera, i przyniósł je do Jerozolimy.
18:8 - W miastach Hadadezera, Tibchat i Kun, znaleziono wielką ilość brązu, który [po dostarczeniu go do Jerozolimy] został zużyty przez Salomona na wykonanie tak zwanego morza brązowego, kolumn i różnych naczyń brązowych.
18:9 - Kiedy Tou, król Chamat, dowiedział się, że Dawid rozgromił wszystkie oddziały Hadadezera, króla Soby,
18:10 - wysłał swego syna Hadorama do króla Dawida, aby przekazał mu pozdrowienia i wyrazy radości z powodu tego zwycięstwa. Tou prowadził bowiem nieustanne wojny z Hadadezerem. Posłał również [Dawidowi] w darze różne naczynia ze złota, srebra i brązu.
18:11 - Król Dawid ofiarował to wszystko dla Jahwe, razem ze srebrem i złotem, które zdobył na wojnach z Edomitami, Moabitami, Ammonitami, Filistynami i Amalekitami.
18:12 - Abiszaj, syn Serui, rozgromił osiemnaście tysięcy Edomitów w Dolinie Soli.
18:13 - Osadził też swoje oddziały w Edomie i cały Edom poddał władzy Dawida. Jahwe sprawiał, że Dawid odnosił zwycięstwa, dokądkolwiek się udawał.
18:14 - Sprawował Dawid władzę nad całym Izraelem, zabiegając o prawość i sprawiedliwość dla całego ludu.
18:15 - Joab, syn Serui, był naczelnym dowódcą całego wojska; Joszafat, syn Achiluda, był pełnomocnikiem króla.
18:16 - Kapłanami byli: Sadok, syn Achituba, Abimelek, syn Abiatara, Szawsza zaś był pisarzem.
18:17 - Benajasz, syn Jojady, sprawował władzę nad Keretytami i Peletytami, a synowie samego Dawida byli pierwszymi przy jego boku.