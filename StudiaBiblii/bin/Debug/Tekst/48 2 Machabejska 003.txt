3:1 - Mieszkańcy Miasta Świętego żyli w spokoju i przestrzegali prawa. Arcykapłan Oniasz był bowiem mężem bardzo pobożnym i brzydził się wszelkim złem.
3:2 - Dlatego też i królowie otaczali to miejsce czcią, a świątynię upiększali najwspanialszymi darami.
3:3 - Nawet Seleukos, król Azji, z własnych przychodów pokrywał wszystkie wydatki związane ze składaniem ofiar.
3:4 - Zdarzyło się jednak, że niejaki Szymon, pochodzący z pokolenia Beniamina, a pełniący urząd przełożonego świątyni, poróżnił się z najwyższym kapłanem. Chodziło o nadzór nad miejskim targowiskiem.
3:5 - Ponieważ sam nie mógł przeciwstawić się skutecznie Oniaszowi, udał się w tej sprawie do Apoloniusza z Tarsu, który był wtedy wodzem wojsk Celesyrii i Fenicji.
3:6 - Opowiedział mu, że skarbiec świątyni jerozolimskiej jest pełen wprost nieprawdopodobnych kosztowności, że pieniędzy jest w nim tyle, iż nie sposób ich zliczyć, że tylko znikoma cząstka jest potrzebna na pokrycie kosztów związanych ze składaniem ofiar i że bez większej trudności król mógłby tym zawładnąć.
3:7 - Kiedy zaś Apoloniusz spotkał się z królem, powtórzył mu wszystko, czego sam się dowiedział o pieniądzach [w świątyni]. Wysłał tedy król swego zarządcę Heliodora z poleceniem, żeby zagarnął dla króla wspomniane skarby.
3:8 - Heliodor udał się natychmiast w drogę pozornie w tym celu, aby odwiedzić różne miasta w Celesyrii i w Fenicji, a w rzeczywistości po to, aby wypełnić polecenie króla.
3:9 - Kiedy przybył do Jerozolimy, został bardzo życzliwie przyjęty przez najwyższego kapłana i miasto. Zaraz też powiedział o doniesieniu, jakie złożono królowi i wyjawił rzeczywisty powód swojego przybycia, pytając, czy [z pieniędzmi w skarbcu] rzecz się ma naprawdę tak, jak im opowiadano.
3:10 - Arcykapłan mu wyjaśnił, że kosztowności [znajdujące się w skarbcu świątynnym] to depozyty wdów i sierot,
3:11 - a część z nich należy do Hirkana, syna Tobiasza, męża bardzo wpływowego. Wynika więc z tego, że bezbożnik Szymon dopuścił się obrzydliwego kłamstwa. W skarbcu znajduje się, dokładnie licząc, tylko czterysta talentów srebra i dwieście talentów złota.
3:12 - W żadnym razie nie wolno jednak dopuszczać się nieuczciwości wobec tych, którzy takim zaufaniem obdarzają świętość tego miejsca oraz godność i nietykalność tej szanowanej w całym świecie świętości.
3:13 - Lecz Heliodor powoływał się na polecenie, jakie otrzymał od króla, żeby na jego ręce przekazano wszystko do skarbca królewskiego.
3:14 - Wyznaczonego dnia udał się więc do skarbca świątynnego, żeby dokonać przeglądu. Tymczasem coraz większy niepokój ogarniał mieszkańców miasta.
3:15 - Kapłani, ubrani w święte szaty, rzucili się na ziemię przed ołtarzem i błagali o pomoc niebiosa, mówiąc: Ty, który sam ustanowiłeś prawa oddawania dóbr tego świata na przechowanie, spraw, aby zostało teraz nietknięte to, co ludzie zostawili pod Twoją opieką.
3:16 - Serca krajały się tym, którzy patrzyli na oblicze najwyższego kapłana. Jego wygląd, jego pobladła twarz, świadczyły o strasznej udręce.
3:17 - Bojaźń i trwoga przejęły męża. Cały drżał, a boleści serca nie mógł ukryć przed oczyma patrzących.
3:18 - Ludzie wychodzili ze swoich domów i tłumnie szli na wspólną modlitwę, bo świątyni groziło wielkie pohańbienie.
3:19 - Kobiety wdziewały na siebie żałobne szaty i z piersiami odsłoniętymi przeciągały ulicami miasta. Z dziewcząt zaś, które zazwyczaj pozostawały w domu, jedne wybiegały do bram, inne wspinały się na mury, jeszcze inne wychylały się z okien.
3:20 - Wszystkie wznosiły ręce do góry i modliły się płacząc.
3:21 - Litość brała na widok tłumu upadającego na ziemię oraz zatroskania i śmiertelnego lęku najwyższego kapłana.
3:22 - I tak wszyscy wołali do Pana Wszechmocnego, żeby raczył bezpieczne i nietknięte zachować dobra, które Mu powierzyli ludzie.
3:23 - Tymczasem Heliodor przystępował do urzeczywistnienia swoich zamiarów.
3:24 - Lecz kiedy razem ze swoją przyboczną strażą znalazł się już koło skarbca [świątyni], Pan duchów i wszelkich mocy objawił swoją potęgę. Moc Boża napełniła bojaźnią wszystkich, którzy z taką pewnością siebie towarzyszyli Heliodorowi. Nagle stracili swoje poczucie siły i zaczęli drżeć ze strachu.
3:25 - Zobaczyli bowiem olbrzymiego jeźdźca na koniu. Koń zaś, cały okryty kosztownym czaprakiem, rzucił się gwałtownie na Heliodora, wznosząc nad jego głowę przednie kopyta. Jeździec, który dosiadał konia, był okryty złotą zbroją.
3:26 - Natychmiast też ukazali się dwaj inni młodzi mężowie, wyglądający na bardzo silnych, nadzwyczaj piękni i ubrani w kosztowne szaty. I stanęli po obydwóch stronach Heliodora, i siekli go z obydwu stron biczami, zadając mu nieustannie bolesne razy.
3:27 - W pewnej chwili upadł on nagle na ziemię i zrobiło mu się ciemno w oczach. Podniesiono więc go natychmiast i posadzono w lektyce.
3:28 - Oto, co się stało z tym, który przed chwilą z licznym orszakiem i z liczną strażą przyboczną przybył do skarbca, o którym dopiero co była mowa. Wynoszą go bezsilnego, prawie bez życia na zewnątrz. Wszyscy dostrzegli w tym działanie Wszechmocnego Boga.
3:29 - I tak leżał powalony mocą Bożą, nie mogąc wypowiedzieć ani jednego słowa i nie mając żadnej nadziei na ocalenie.
3:30 - Tymczasem Żydzi wielbili Boga, który okazał tak niezwykłą moc na swoim świętym miejscu. Świątynia, wypełniona ludźmi drżącymi jeszcze przed chwilą ze strachu i przerażenia, napełniła się radością i weselem. Oto bowiem objawił się Pan Wszechmocny.
3:31 - Po jakimś czasie kilku zaufanych ludzi Heliodora przyszło do Oniasza, prosząc go, żeby zechciał wyjednać u Najwyższego darowanie życia temu, który już ledwie oddychał.
3:32 - Obawiając się, że król mógłby pomyśleć, iż to Żydzi podstępnie uczynili coś złego Heliodorowi, arcykapłan złożył ofiarę za jego powrót do zdrowia.
3:33 - Kiedy arcykapłan był jeszcze zajęty składaniem ofiary przebłagalnej, pojawili się przed Heliodorem znów ci sami co przedtem, tak samo odziani młodzi ludzie i przystępując do niego, powiedzieli mu: Pamiętaj, żebyś nie tylko jeden raz podziękował za to arcykapłanowi Oniaszowi, bo to ze względu na niego Pan darował ci łaskawie twoje życie.
3:34 - Skarciły cię same niebiosa, żebyś wszystkim teraz opowiadał, jak potężna jest moc Boga! To powiedziawszy, zniknęli.
3:35 - Wtedy Heliodor kazał złożyć Panu ofiarę, a sam uczynił uroczysty ślub Temu, który darował mu życie. Potem w przyjaźni pożegnał Oniasza i ruszył ze swym wojskiem z powrotem do króla.
3:36 - Wszystkim ludziom po drodze opowiadał o tym, czego dokonał Najwyższy Bóg, a co widział na własne oczy.
3:37 - Kiedy zaś król zapytał go, kogo można by ponownie posłać do Jerozolimy, Heliodor odpowiedział:
3:38 - Jeśli znasz jakiegoś wroga albo groźnego przestępcę, to jego poślij! Możesz być pewny, że wróci - jeśli w ogóle będzie mu darowane życie - surowo skarcony. Tam działają naprawdę jakieś Boże moce.
3:39 - Ten, który mieszka na niebiosach, sam bowiem pilnuje i strzeże tego miejsca. Razi On każdego, kto przychodzi tam w złych zamiarach.
3:40 - Oto dzieje Heliodora i ocalenia skarbca świątynnego.