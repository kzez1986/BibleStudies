18:1 - W trzecim roku panowania Ozeasza, syna Eli, króla izraelskiego, królem judzkim został Ezechiasz, syn Achaza.
18:2 - Gdy wstępował na tron miał lat dwadzieścia pięć, a rządził w Jerozolimie lat dwadzieścia dziewięć. Jego matka nazywała się Abijja i była córką Zachariasza.
18:3 - Czynił on to, co prawe w oczach Jahwe i żył tak, jak kiedyś jego praojciec, Dawid.
18:4 - Doprowadził do usunięcia wszystkich miejsc kultu na wyżynach, poniszczył stele, połamał aszery i pokruszył na drobne kawałki węża miedzianego, którego zrobiono kiedyś na rozkaz Mojżesza - [zniszczył go, gdyż] synowie Izraela palili przed nim kadzidło, nazywając go Nechusztan.
18:5 - Całą swoją ufność pokładał w Jahwe, Bogu Izraela, i nie miał sobie równego wśród królów judzkich, ani między tymi, którzy go poprzedzali, ani między tymi, którzy przyszli po nim.
18:6 - Był zawsze blisko Jahwe i nie odchodził od Niego, zachowując dokładnie wszystkie przykazania, które Jahwe dał Mojżeszowi.
18:7 - A Jahwe był zawsze z Ezechiaszem i wspierał go we wszystkich jego dziełach. Ezechiasz wypowiedział też posłuszeństwo królowi Asyrii i nie chciał być więcej jego poddanym.
18:8 - Pobił Filistynów na całym obszarze aż po samą Gazę, od wieży strażniczej aż po miasta warowne, odzyskując stracone kiedyś ziemie.
18:9 - W czwartym roku panowania króla Ezechiasza, czyli w siódmym roku panowania Ozeasza, syna Eli, króla izraelskiego, Salmanassar, król Asyrii, wyruszył na wojnę przeciw Samarii i zaczął ją oblegać.
18:10 - Zdobył ją po trzech latach. W szóstym roku panowania Ezechiasza, czyli w dziewiątym roku panowania Ozeasza, króla izraelskiego, Samaria została wzięta.
18:11 - Król asyryjski uprowadził Izraelitów w niewolę do Asyrii. Osiedlił ich w Chalach, nad rzeką Chabor, która płynie w krainie Gozan, oraz w miastach Medów.
18:12 - Spotkało ich to dlatego, że nie słuchali głosu Jahwe, swego Boga, łamiąc Jego przymierze, i że nie zważali wcale na to, co Jahwe nakazał przez sługę swojego, Mojżesza, i nie wprowadzali tego w życie.
18:13 - W czternastym roku panowania króla Ezechiasza król asyryjski, Sennacheryb, zaczął atakować wszystkie warowne miasta Judy i zdobył je.
18:14 - Ezechiasz, król judzki, posłał swoich ludzi do Lakisz, żeby powiedzieli królowi asyryjskiemu: Popełniłem błąd! Zostaw mnie tylko w spokoju, a ja wypełnię wszystko, cokolwiek na mnie nałożysz. I nałożył król asyryjski na Ezechiasza, króla judzkiego, daninę w wysokości trzystu talentów srebra i trzystu talentów złota.
18:15 - Oddał tedy Ezechiasz wszystko srebro, jakie znajdowało się w świątyni Jahwe oraz w skarbcach pałacu królewskiego.
18:16 - Co więcej, kazał również Ezechiasz, król judzki, pozrywać z drzwi świątynnych złoto, którym zostały obłożone za jego czasów i także to wszystko złoto odesłał królowi Asyrii.
18:17 - Król asyryjski wysłał z Lakisz do Jerozolimy głównego dowódcę swoich wojsk, przełożonego eunuchów oraz rabsaka z bardzo licznym wojskiem, żeby zaatakowali króla Ezechiasza. Wyruszyli w drogę i wkrótce dotarli do Jerozolimy. Kiedy przybyli na miejsce, zatrzymali się koło wodociągu przy górnym zbiorniku wody, niedaleko drogi prowadzącej przez Pola Folusznika.
18:18 - Gdy wezwali do siebie króla, udał się do nich zarządca pałacu królewskiego Eliakim, syn Chilkiasza, a z nim pisarz Szebna i pełnomocnik króla Joach, syn Asafa.
18:19 - A rabsak odezwał się do nich jako pierwszy w te słowa: Powiedzcie Ezechiaszowi: Wielki król Asyrii pyta: Na kogóż ty liczysz, że czujesz się tak bezpiecznie?
18:20 - Rzucasz słowa na wiatr, tymczasem ja mam za sobą i radę, i wojsko potrzebne do prowadzenia wojny. W kim więc pokładasz takie nadzieje, że zbuntowałeś się przeciwko mnie?
18:21 - [Ja wiem], że spodziewasz się pomocy Egiptu, który jest jak nadłamana laska trzcinowa, co przebija dłoń, kiedy ktoś wesprze się na niej. Taki bowiem okazał się faraon, król egipski, wobec wszystkich, którzy na niego liczyli.
18:22 - A może mi powiecie: ufamy Jahwe, naszemu Bogu! A to przecież ku Jego czci przygotowane miejsce na wyżynach oraz Jego ołtarze kazał poniszczyć Ezechiasz, mówiąc do Judy w Jerozolimie: Będziecie oddawali cześć Bogu tylko przed tym ołtarzem w Jerozolimie.
18:23 - Radzę ci zawrzeć teraz taki układ z panem moim, królem asyryjskim: dam ci dwa tysiące koni, jeżeli będziesz w stanie znaleźć dla nich tylu jeźdźców.
18:24 - Czy ty potrafisz odeprzeć atak choćby najmniejszego dowódcy spośród sług mojego pana? Liczysz ciągle na rydwany i konnicę egipską.
18:25 - A czy myślisz, że ja teraz wbrew woli Jahwe przybywam na to miejsce, żeby je zniszczyć? To Jahwe mi powiedział: Udaj się do tego kraju i zniszcz go!
18:26 - Eliakim, syn Chilkiasza, Szebna oraz Joach powiedzieli do rabsaka: możesz mówić do twoich sług po aramajsku; rozumiemy [ten język]. W obecności ludzi, którzy są na murach, nie mów do nas po hebrajsku.
18:27 - Rzekł im na to rabsak: Czyż pan mój posłał mnie, żebym miał przemawiać tylko do ciebie i twojego pana? Czyż nie do ludzi raczej, którzy siedząc na tych murach, są skazani razem z wami na pożywianie się własnymi odchodami i gaszenie pragnienia własnym moczem?
18:28 - Potem rabsak podszedł bliżej i głosem donośnym zawołał po hebrajsku: Posłuchajcie, co mówi wielki władca, król Asyrii!
18:29 - Tak mówi król: Nie dajcie się oszukać Ezechiaszowi! On na pewno nie zdoła uwolnić was z mojej ręki!
18:30 - Niech wam też Ezechiasz nie mówi, że możecie liczyć na Jahwe. Niech was nie oszukuje, mówiąc: Jahwe na pewno przyjdzie wam z pomocą, a to miasto z pewnością nie dostanie się w ręce króla asyryjskiego.
18:31 - [Mówię wam]: Nie słuchajcie Ezechiasza, posłuchajcie raczej tego, co mówi król Asyrii: Zechciejcie zawrzeć ze mną pokój i mnie się poddajcie. Wtedy każdy z was będzie spokojnie spożywał to, co ma w winnicy i na drzewach figowych; wszyscy będą czerpali wodę z własnych studni.
18:32 - [A w swoim czasie] ja przyjdę i zaprowadzę was do kraju takiego jak wasz, dam wam ziemię rodzącą zboże i wino, ziemię chleba i winnic, oliwek i miodu. Tam będziecie żyć, a nie umierać [z głodu]. Nie słuchajcie więc Ezechiasza, bo on was oszukuje zapewnieniami, że Jahwe przyjdzie wam z pomocą.
18:33 - Czy bogowie innych narodów wydarli z rąk króla asyryjskiego ich ziemie?
18:34 - Gdzież są owi bogowie Chamat i Arpad, gdzie bogowie Sefarwaim, Heny oraz Iwwy? Czyż wyzwolili Samarię z rąk moich?
18:35 - Czy wśród wszystkich bogów tych krain są jakieś bóstwa, które zdołały je wyzwolić z mojej mocy, żeby można było utrzymywać, że to Jahwe będzie w stanie uwolnić z moich rąk Jerozolimę?
18:36 - A cały lud milczał, nie odpowiadając ani jednym słowem, ponieważ król wydał już wcześniej taki rozkaz: Nie odpowiadajcie mu nic!
18:37 - Zarządca pałacu królewskiego Eliakim, syn Chilkiasza, pisarz Szebna oraz pełnomocnik króla Joach, syn Asafa, wrócili w porozdzieranych szatach do króla Ezechiasza i powtórzyli to wszystko, co powiedział rabsak.