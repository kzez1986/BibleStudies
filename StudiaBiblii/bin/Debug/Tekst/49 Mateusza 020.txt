20:1 - Z królestwem niebieskim jest tak jak z pewnym gospodarzem, który wyszedł wczesnym rankiem, aby nająć robotników do swej winnicy.
20:2 - Zgodził się z nimi na denara za cały dzień i posłał ich do winnicy.
20:3 - Wyszedł znów około godziny trzeciej i zobaczył innych, jak stali na placu bez zajęcia.
20:4 - Powiedział więc do nich: Idźcie i wy do mojej winnicy, a ja dam wam, co się będzie należało.
20:5 - I poszli. I znów wyszedł około godziny szóstej, potem około dziewiątej, i uczynił podobnie.
20:6 - [Wreszcie] wyszedł około godziny jedenastej i spotkał [jeszcze] innych stojących, i zapytał: Dlaczego stoicie tu cały dzień nic nie robiąc?
20:7 - A oni odpowiedzieli: Bo nas nikt nie najął. Powiedział im tedy: Idźcie i wy do winnicy mojej.
20:8 - A kiedy nastał wieczór, powiedział gospodarz winnicy do zarządcy swego: Zwołaj robotników i wypłać im ich należność, rozpoczynając od ostatnich aż do pierwszych.
20:9 - Przyszli tedy ci z jedenastej godziny i otrzymali każdy po denarze.
20:10 - A gdy potem przyszli pierwsi, sądzili, że otrzymają więcej: ale oni również otrzymali po denarze.
20:11 - A wziąwszy [zapłatę] szemrali przeciwko gospodarzowi, mówiąc:
20:12 - Ci ostatni pracowali tylko jedną godzinę, a mimo to zrównałeś ich z nami, którzyśmy znosili ciężar [całego] dnia i spiekoty.
20:13 - A On powiedział do jednego z nich: Przyjacielu, nie wyrządzam ci krzywdy. Czyż nie zgodziłeś się ze mną na jednego denara?
20:14 - Weź tedy, co twoje, i odejdź! Chcę i temu ostatniemu dać tyle, co tobie.
20:15 - Czyż nie mam prawa rozporządzać moimi dobrami tak, jak mi się podoba? Albo czy wypada, byś ze złością patrzył na to, że ja jestem dobry?
20:16 - Tak oto ostatni będą pierwszymi, a pierwsi ostatnimi.
20:17 - A kiedy wstępował Jezus do Jerozolimy, wziął ze sobą na stronę Dwunastu i powiedział im w drodze:
20:18 - Oto idziemy do Jerozolimy, Syn Człowieczy będzie wydany arcykapłanom i uczonym w Piśmie.
20:19 - I zostanie przez nich skazany na śmierć, i wydadzą Go poganom na pośmiewisko, na biczowanie i na ukrzyżowanie. Lecz On trzeciego dnia zmartwychwstanie.
20:20 - Wtedy przyszła do Niego matka synów Zebedeusza razem ze swymi synami i upadłszy na ziemię chciała o coś prosić.
20:21 - A On spytał: Czego chcesz? I odpowiedziała: Oto dwaj moi synowie. Spraw, żeby zasiedli w Twym królestwie obok Ciebie, jeden po prawej stronie, a drugi po lewej.
20:22 - A Jezus na to: Nie wiecie, o co prosicie. Czy możecie pić z kielicha, który Ja mam pić? Możemy - odpowiedzieli.
20:23 - A Jezus odrzekł: Z kielicha mojego, co prawda, pić będziecie, lecz przyznawanie miejsc po mej prawicy i lewicy nie należy do Mnie; są bowiem tych, którym przeznaczył je mój Ojciec.
20:24 - A dziesięciu innych, gdy to usłyszało, poczęło szemrać przeciwko dwu braciom.
20:25 - Przywoławszy ich tedy ku sobie, Jezus powiedział: Wiecie, że ci, którzy są przywódcami narodów, panują nad nimi i że możnowładcy ciążą nad nimi [swą władzą].
20:26 - Nie powinno być tak wśród was; przeciwnie, ten, kto chce być wśród was wielkim, niech będzie waszym sługą,
20:27 - a kto chciałby być pierwszym między wami, niech stanie się waszym niewolnikiem.
20:28 - Tak właśnie Syn Człowieczy nie przyszedł, by Mu służono, lecz żeby służyć i dać życie swoje na okup za wielu.
20:29 - A kiedy wychodzili z Jerycha, wielka rzesza szła za Nim.
20:30 - I oto dwaj niewidomi siedzieli przy drodze. A gdy dowiedzieli się, że przechodzi [tamtędy] Jezus, zawołali: Panie, Synu Dawida, ulituj się nad nami!
20:31 - A rzesza nastawała na nich, żeby umilkli; lecz oni tym głośniej wołali: Panie, Synu Dawida, ulituj się nad nami!
20:32 - Zatrzymawszy się tedy Jezus przywołał ich i zapytał: Co chcecie, żebym wam uczynił?
20:33 - A oni odpowiedzieli: Panie, żeby się otworzyły nasze oczy.
20:34 - Zdjęty litością Jezus dotknął ich oczu i natychmiast odzyskali wzrok. I poszli za Nim.