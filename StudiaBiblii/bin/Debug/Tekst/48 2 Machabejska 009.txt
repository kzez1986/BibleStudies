9:1 - Mniej więcej w tym samym czasie Antioch musiał - wśród przekleństw i obelg - uchodzić z Persji.
9:2 - Znalazłszy się bowiem w mieście Persepolis, próbował ograbić tamtejszą świątynię, a miasto obsadzić własną załogą. Wówczas wszyscy mieszkańcy miasta stawili opór i chwycili za broń. Wojska Antiocha zostały pobite, a on sam musiał stamtąd chyłkiem uchodzić.
9:3 - Wiadomość o tym, co spotkało Nikanora i oddziały Tymoteusza, dotarła do niego, kiedy znajdował się koło Ekbatany.
9:4 - Bardzo się rozzłościł tedy, ale był przekonany, że uda mu się na Żydach wyładować cały swój gniew za to, że zmuszono do ucieczki jego oddziały. Dlatego polecił woźnicy swojego rydwanu zmierzać pośpiesznie i bez wytchnienia aż do celu. Ale już zawisły nad nim wyroki nieba. W swoim zadufaniu tak sobie bowiem mówił: Kiedy tylko znajdę się w Jerozolimie, uczynię to miasto wspólnym grobem tamtejszych Żydów.
9:5 - Ale Wszystkowidzący Pan, Bóg Izraela, dotknął go, zanim zaledwie dokończył tych słów, chorobą, której nikt nie był w stanie rozpoznać. Oto poczuł nagle we wnętrznościach nieznośny ból, którego żaden lekarz nie był w stanie uśmierzyć.
9:6 - Spadło to na niego całkiem słusznie, bo on sam wielorakimi torturami sprawiał dotkliwy ból wielu ludziom.
9:7 - Mimo to nie została złamana jego pycha, ślepa zarozumiałość owładnęła nim całkowicie. Zionąc nienawiścią do Żydów, nakazał woźnicy jechać jeszcze szybciej. Ale oto, co się nagle stało: Kiedy wóz pędził z największą szybkością, Antioch wypadł z niego tak nieszczęśliwie, że połamał sobie wszystkie kości.
9:8 - I tak oto ten, który w swojej nieludzkiej wyniosłości sądził, że jest w stanie poskramiać fale morskie, a na szalę wagi rzucić góry, legł na ziemi, skąd zabrano go i ułożono w lektyce. I tak okazała się na nim samym moc Boża.
9:9 - [Po jakimś czasie] z oczu tego bezbożnika zaczęły wypełzać obrzydliwe robaki i jeszcze za życia, wśród strasznych cierpień i bólu, zaczęły mu odpadać kawałki ciała, a nieznośny odór, jaki się od niego rozchodził, zatruwał cały obóz.
9:10 - A tak jeszcze niedawno myślał, że może dosięgnąć gwiazd na niebie! Teraz zaś nikt nawet przez chwilę nie mógł przy nim wytrzymać, tak nieznośnie cuchnął.
9:11 - Znękany cierpieniem zaczął powoli zrzucać pychę z serca, zdając sobie coraz lepiej sprawę z tego, że to z powodu gniewu Bożego jego cierpienia stają się coraz bardziej dotkliwe.
9:12 - A kiedy już sam nie mógł znieść odoru wydawanego przez własne ciało, powiedział: Skoro jest się tylko śmiertelnym człowiekiem, nie wolno nawet próbować wynosić się nad Boga, ale trzeba być Mu całkowicie poddanym.
9:13 - I zaczął ów zbrodniarz wołać o pomoc do Pana, ale nie znajdował już u Niego zmiłowania.
9:14 - Przyrzekł też, że uczyni wolnym Miasto Święte, o którym jeszcze nie tak dawno mówił, że zrówna je z ziemią i zamieni w jedno wielkie cmentarzysko.
9:15 - Obiecał również, że Żydów, o których nie tak dawno mówił, że nie są godni pochowania w grobie, lecz że należy ich ciała - tak jak ciała ich niemowląt - wyrzucić na pożarcie drapieżnym ptakom i dzikim zwierzętom, zrówna we wszystkim z obywatelami Aten.
9:16 - Ze wszystkiego ograbioną przedtem przez siebie świątynię przyrzekał teraz przyozdobić najpiękniejszymi podarkami, zwrócić w ilości wielokrotnie większej wszystkie święte naczynia, a co by było potrzebne do składania ofiar - zakupić za własne pieniądze.
9:17 - Co więcej, mówił, że sam zostanie Żydem i pójdzie wszędzie, dokąd tylko będzie mógł się udać, aby głosić ludziom chwałę Bożą.
9:18 - Ale bóle nie ustępowały, gdyż przyszedł na niego sprawiedliwy sąd Boży. Kiedy więc opuściła go już wszelka nadzieja, napisał do Żydów list błagalny, którego treść była następująca:
9:19 - Antioch, król i wódz, swoim poddanym żydowskim życzy wiele radości, zdrowia i powodzenia.
9:20 - Będę Bogu niezmiernie wdzięczny, jeśli się okaże, że jesteście zdrowi i że wszystko jest w porządku i u waszych dzieci, i z całym waszym dobytkiem. Ufam zresztą Niebiosom, że tak jest.
9:21 - Nigdy nie zapomnę miłości, poszanowania i uznania, jakim darzyliście mnie zawsze. Wracając z Persji, nabawiłem się choroby, która mnie nadal dręczy. Dlatego za swój obowiązek uważam troszczyć się nadal o wspólne bezpieczeństwo wszystkich poddanych.
9:22 - [Mimo choroby] nie zamierzam zrzec się mojej władzy, przeciwnie, mam nadzieję, że wkrótce powrócę do pełni sił i zdrowia.
9:23 - Przypomniałem sobie jednak, że już mój ojciec, ilekroć udawał się na wyprawę wojenną na wschód, zawsze wyznaczał swojego następcę.
9:24 - Na wypadek bowiem, gdyby coś nieprzewidzianego rzeczywiście się przydarzyło albo gdyby tylko doniesiono o jakimś nieszczęściu, wszyscy mieszkańcy państwa już by wiedzieli, komu została przekazana władza, i nie byłoby powodu do żadnych zamieszek.
9:25 - Zresztą widzę też, jak różni graniczący z nami władcy, nasi sąsiedzi, tylko czyhają na stosowną chwilę i pilnie przyglądają się biegowi wydarzeń. Mając to wszystko na uwadze, całą moją władzę przekazuję mojemu synowi Antiochowi jako prawomocnemu następcy. Większości z was polecałem go już jako godnego zaufania, kiedy nagle musiałem się udawać do prowincji wschodnich. Do niego również wysłałem list, którego odpis wam załączam.
9:26 - Proszę więc was bardzo usilnie, żebyście nigdy nie zapominali o dobrodziejstwach wyświadczonych przeze mnie zarówno całej waszej społeczności, jak i każdemu z osobna, i abyście nadal darzyli życzliwością i mnie, i mojego syna.
9:27 - Jestem przekonany, że będzie wam okazywał, tak jak ja, wiele dobroci i serdeczności i że będzie pozostawał z wami zawsze w prawdziwej przyjaźni.
9:28 - I tak oto ów morderca ludzi i bezbożnik kończył swój żywot w nędzny sposób z dala od własnej ojczyzny, w górzystej krainie, wśród niewymownego bólu.
9:29 - Filip, jego przyjaciel jeszcze z czasów młodości, pogrzebał jego ciało, ale sam w obawie przed synem Antiocha udał się do Egiptu, gdzie panował Ptolemeusz Filometor.