56:1 - Dla kierującego chórem. Na melodię: „Cicha gołębica z oddali”. Pieśń Dawida, wyśpiewana przez niego, gdy został schwytany przez Filistynów w Gat.
56:2 - Okaż mi swoje miłosierdzie, o Boże, gdyż prześladują mnie ludzie,
56:3 - wrogowie moi nastają na mnie dzień po dniu. Bez przerwy mnie atakują i bardzo wielu jest tych, co niszczą mnie w swej wyniosłości.
56:4 - W chwili największej trwogi całą ufność w Tobie będę pokładał.
56:5 - Uwielbiam słowo Boże, ufam Bogu i nie lękam się niczego, bo cóż może mi uczynić człowiek?
56:6 - Przez cały dzień sprzeciwiają się temu, co mówię, i ciągle szykują mi zagładę.
56:7 - Zbierają się razem i każdy mój krok śledzą, i bez przerwy nastają na moje życie.
56:8 - Dopuścili się zbrodni, nic ich nie tłumaczy. W swoim zagniewaniu powal, o Boże, te narody na ziemię.
56:9 - Dobrze jest Ci znana moja nędza, zbierz więc moje łzy w jedno naczynie, niech wszystkie zostaną spisane w Twej księdze.
56:10 - Odstąpią ode mnie wrogowie tego samego dnia, kiedy Cię wzywać zacznę, i zobaczę, że Bóg jest po mej stronie.
56:11 - Wysławiam słowo Boże, uwielbiam słowo Pana.
56:12 - Ufam i nie lękam się niczego, bo cóż może mi uczynić człowiek?
56:13 - Mam, o Boże, wypełnić złożone Ci śluby, będę Ci więc składał dziękczynne ofiary.
56:14 - Ty bowiem ocaliłeś mnie od śmierci, uchroniłeś moje stopy do upadku. Idę więc przed Bogiem moją drogą, mając przed sobą światłość życia.