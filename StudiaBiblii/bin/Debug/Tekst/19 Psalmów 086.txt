86:1 - Modlitwa Dawida. Nakłoń ku mnie ucho, o Panie, i wysłuchaj mnie, bo ubogi jestem i cierpię.
86:2 - Strzeż mnie, bo Cię miłuję, wspomóż Twojego sługę, bo Tobie zaufał.
86:3 - Ty jesteś moim Bogiem, bądź mi więc łaskaw, o Panie, do Ciebie bowiem wołam bezustannie.
86:4 - O Panie, bądź radością dla Twego sługi, bo wznoszę moją duszę ku Tobie.
86:5 - O Panie, jesteś miłosierny i do przebaczenia skory, a w łaskę bogaty dla tych, którzy Cię wzywają.
86:6 - O Panie, wysłuchaj modlitwy mojej i zważ na moje błagania.
86:7 - Wołam do Ciebie za dni mego ucisku, bo wiem, że mnie wysłuchasz.
86:8 - O Panie, nie masz sobie równego pośród wszystkich bogów i równych sobie nie mają dzieła, których Ty dokonałeś.
86:9 - Przychodzą wszystkie narody i modlą się do Ciebie, i cześć oddają, Panie, imieniu Twojemu.
86:10 - Bo wielki jesteś i czynisz cuda, bo tylko ty jesteś Bogiem.
86:11 - Pokaż mi, Panie, Twoją drogę, bo zawsze pragnę postępować w wierności Tobie, i spraw, aby moje serce zawsze bało się tylko Twojego imienia.
86:12 - Dzięki będę składał z serca Panu i Bogu mojemu i wysławiał Twoje imię zawsze i na wieki.
86:13 - Tyś mnie bowiem wydobył z samego dna otchłani i okazałeś mi wielkie miłosierdzie Twoje.
86:14 - O Boże, powstali przeciw mnie zuchwalcy, złoczyńców zgraja czyha na me życie, a żaden z nich nie ma Ciebie przed oczyma.
86:15 - Ale Ty, Panie, jesteś Bogiem miłosiernym i dobrym, do gniewu nieskorym, przebogatym w łaskę i wierność.
86:16 - Wejrzyj na mnie i okaż mi swoją łaskę, dodaj znów sił Twemu słudze i wspomóż syna służebnicy Twojej.
86:17 - Uczyń jakiś znak i ześlij mi szczęście! Wszyscy zaś, którzy mnie nienawidzą, niech zobaczą, że to właśnie Ty, o Panie, uratowałeś mnie i pocieszyłeś.