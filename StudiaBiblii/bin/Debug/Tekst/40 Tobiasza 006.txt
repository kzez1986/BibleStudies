6:1 - I wyruszył w drogę Tobiasz z aniołem. Za nimi podążał pies. Pod wieczór obaj wędrowcy doszli do rzeki Tygrys, gdzie też przenocowali.
6:2 - Kiedy Tobiasz wszedł do rzeki, aby się wykąpać, nagle pojawiła się wielka ryba i chciała go chwycić za nogę. Tobiasz zaczął krzyczeć z przerażenia,
6:3 - ale wtedy anioł zawołał do niego: Chwyć ją! Pochwycił zatem chłopiec rybę i wyrzucił ją na brzeg.
6:4 - Wtedy powiedział anioł do niego: Rozpłataj brzuch tej ryby, wyjmij z niego i zachowaj serce, wątrobę i żółć. Żółć, serce i wątroba są doskonałym lekarstwem.
6:5 - Rozpłatał tedy Tobiasz rybę i wyjął z jej wnętrza żółć, serce i wątrobę. Potem upiekł kawałek ryby na posiłek, a resztę zostawił do posolenia.
6:6 - I ruszyli obaj w dalszą drogę aż do Medii.
6:7 - Zapytał Tobiasz anioła: Azariaszu, bracie drogi, na co jest lekarstwem serce, żółć i wątroba ryby?
6:8 - Odpowiedział Rafał: Kiedy jakiegoś mężczyznę albo kobietę zacznie nękać demon lub zły duch, wówczas należy spalić w pobliżu tych ludzi serce i wątrobę ryby, a zły duch od nich na zawsze odstąpi.
6:9 - A gdyby komuś bielmem zaszły oczy, wystarczy przyłożyć trochę żółci do oczu i dmuchnąć na nie, a bielmo zniknie.
6:10 - Kiedy znaleźli się już w Medii i dotarli do miasta Ekbatany,
6:11 - rzekł anioł do Tobiasza: Tobiaszu, bracie. A on odpowiedział: Słucham. Na to anioł: Dziś będziemy już nocowali u Raguela, który jest twoim krewnym. Ma on córkę imieniem Sara.
6:12 - Oprócz niej nie ma ani syna, ani innej córki. Otóż ty jesteś jej najbliższym krewnym. Ona należy się w pierwszej kolejności tobie i ty masz prawo do odziedziczenia wszystkiego po jej ojcu. Dziewczyna zaś jest mądra, odważna i bardzo miła, a ojciec kocha ją niezmiernie.
6:13 - Zgodnie z prawem ty powinieneś wziąć ją za żonę. Posłuchaj, mój bracie! Porozmawiam o tej dziewczynie z jej ojcem jeszcze tego wieczora i poproszę, żeby została dana tobie za narzeczoną. Kiedy zaś powrócimy z Raga, odbędą się zaślubiny. Wiem, że Raguel nie ma prawa odmówić jej tobie, a oddać za żonę komuś innemu. Groziłaby mu za to śmierć zgodnie z przepisami księgi Mojżesza. Wiadomo przecież, że z racji pokrewieństwa tobie przed wszystkimi innymi należy się jego córka. Więc posłuchaj, mój bracie: dziś wieczór porozmawiamy o tej dziewczynie i przedstawimy prośbę o zezwolenie na jej małżeństwo z tobą. A powróciwszy z Raga zabierzemy ją ze sobą do twojego domu.
6:14 - Na to rzekł Tobiasz do Raguela: Azariaszu, bracie mój. Słyszałem, że dziewczyna ta już siedem razy była wydawana za mąż, ale wszyscy jej mężowie pomarli, jeden po drugim, jeszcze w komnacie nowożeńców. Ludzie mówią, że to zły duch ich zabijał.
6:15 - Tak więc ja się boję. Jej samej zły duch nie wyrządza żadnej krzywdy, a zabija każdego, kto tylko do niej się zbliży. Ja jestem jedynym synem mojego ojca i nie chciałbym tak marnie zginąć. A żal z powodu mojej śmierci wpędziłby do grobu mojego ojca i moją matkę. Nie miałby ich nawet kto pogrzebać, bo ja jestem ich jedynym dzieckiem.
6:16 - Powiedział mu na to anioł: Czy zapomniałeś już, co powiedział twój ojciec? Powinieneś sobie wziąć za żonę dziewczynę z twojego narodu. Dlatego też posłuchaj mnie teraz, mój bracie, i weź tę kobietę za żonę.
6:17 - Zanim wejdziesz do komnaty nowożeńców, weź trochę żaru z kadzielnicy, połóż na niego rybie serce, trochę wątroby. Gdy rozejdzie się zapach, demon zniknie natychmiast i nigdy już nie powróci.
6:18 - Nim zbliżysz się do niej, powstańcie i pomódlcie się oboje do miłosiernego Boga. Na pewno pośpieszy wam z pomocą i okaże swoje miłosierdzie. Nie obawiaj się więc niczego! Dziewczyna ta od początku była przeznaczona dla ciebie. To ty właśnie wybawisz ją z jej utrapienia. Ona chętnie pójdzie z tobą i urodzi ci synów, którzy będą dla ciebie jak prawdziwi bracia. Bądź więc spokojny.
6:19 - Słuchając tych słów Rafała, Tobiasz dowiedział się, że Sara była rzeczywiście jego krewną ze strony ojca. I pokochał ją bardzo, a jego serce już na zawsze przylgnęło do niej.