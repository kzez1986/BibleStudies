25:1 - Trzech rzeczy pragnie moja dusza, bo miłe są tak Bogu, jak ludziom: zgody między braćmi, przyjaźni wśród sąsiadów i wzajemnego porozumienia między mężem i żoną.
25:2 - Trzech rodzajów ludzi nienawidzi ma dusza i obecność ich zawsze szczególnie mnie gniewa: ubogich pychą nadętych, bogaczy kłamców oraz lubieżnych starców, pozbawionych rozumu.
25:3 - Jeżeli w młodości nie zaoszczędziłeś, to skąd będziesz miał, kiedy przyjdzie starość?
25:4 - Jak sąd ostateczny przystoi siwym włosom, tak udzielanie rady należy do starszych.
25:5 - Jak mądrość przystoi starcom, tak myśl poważna wielkim tego świata.
25:6 - Jak chwałą starców jest ich doświadczenie, tak ich dumą zawsze tylko bojaźń Pana.
25:7 - Dziewięć rzeczy w sercu swoim uznałem za słuszne, a o dziesiątej wyraźnie powiem. Szczęśliwy człowiek, który cieszy się swymi dziećmi i jeszcze za życia widzi klęskę swoich wrogów.
25:8 - Szczęśliwy mąż, któremu dane jest żyć z mądrą niewiastą, który nie musi orać parą wołu z osłem, który nigdy nie zgrzeszył swym słowem i nie służył takiemu, co jego niegodny.
25:9 - Szczęśliwy ten, kto posiadł roztropność i umie przemawiać do uważnych słuchaczy.
25:10 - Wielki jest ten, kto już znalazł mądrość, lecz nikt nie jest większy od bojących się Pana.
25:11 - Bojaźń Pana bowiem przewyższa wszystko, do kogóż porównać tego, który ją zdobył?
25:12 - ---
25:13 - Jak każdą ranę znieść można, lecz nie ranę serca, tak też i każdą przewrotność, ale nie przewrotność niewiasty.
25:14 - Każde nieszczęście, byle nie od wroga, i wszelka niesprawiedliwość, byle nie od nieprzyjaciela.
25:15 - Nie ma gorszej trucizny nad truciznę węża, nie ma gorszej nienawiści niż nienawiść wroga.
25:16 - Wolałbym przebywać razem z lwem lub smokiem niż mieszkać wspólnie z przewrotną kobietą.
25:17 - Przewrotność kobiety zmienia cały jej wygląd, a oblicze jej czyni groźne jak u niedźwiedzia.
25:18 - Mąż jej, zasiadłszy do stołu z sąsiadami, mimo woli musi się tylko użalać.
25:19 - Największa chytrość nic nie znaczy w porównaniu z podstępem niewiasty. Oby spotkał ją los przeznaczony dla najgorszych grzeszników!
25:20 - Czym dla człowieka starego wspinanie się po piaszczystym zboczu, tym dla spokojnego mężczyzny pozostawanie razem z gadatliwą kobietą.
25:21 - Nie daj się uwieść powabom kobiety i nigdy jej nie pożądaj.
25:22 - Jest to godne kary, nagany i wstydu, kiedy niewiasta musi utrzymać męża.
25:23 - Serce zranione, smutne oblicze, udręki w sercu, bezsenne noce, bezwładne kolana - oto dzieło przewrotnej niewiasty.
25:24 - To przez kobietę grzech się pojawił, to za jej sprawą wszyscy umieramy.
25:25 - Nie stwarzaj ujścia dla wody, a przewrotna kobieta niech nie mówi, co zechce.
25:26 - Jeśli nie będzie posłuszna znakom twych rąk i oczu, to odsuń ją na zawsze od siebie.