22:1 - Zbliżało się już święto Przaśników, zwane Paschą.
22:2 - Arcykapłani zaś i uczeni w Piśmie zastanawiali się, jak by zabić Jezusa. Bali się bowiem ludu.
22:3 - A oto szatan wstąpił w Judasza, zwanego Iskariotą, jednego z Dwunastu.
22:4 - Poszedł on i powiedział arcykapłanom oraz przełożonym straży, jak może Go im wydać.
22:5 - A oni ucieszyli się i zgodzili się dać mu pieniądze.
22:6 - I dał im słowo. Odtąd szukał już tylko sposobności, żeby Go wydać, ale nie na oczach tłumu.
22:7 - Nadszedł wreszcie dzień Przaśników, kiedy to należało ofiarować Paschę.
22:8 - Posłał tedy Piotra i Jana mówiąc: Idźcie i przygotujcie [wszystko], żebyśmy mogli spożyć Paschę.
22:9 - A oni zapytali: Gdzie chcesz, żeby Ci ją przygotować?
22:10 - On zaś rzekł im: Gdy będziecie wchodzili do miasta, wyjdzie wam naprzeciw człowiek niosący dzban wody. Idźcie za nim aż do domu, do którego on wejdzie.
22:11 - I powiedzcie gospodarzowi domu: Nauczyciel pyta ciebie, gdzie jest takie miejsce, w którym mógłby spożyć Paschę ze swoimi uczniami.
22:12 - Wtedy on pokaże wam salę położoną na górze, przybraną. Tam przygotujcie [Paschę].
22:13 - Poszedłszy tedy znaleźli wszystko tak, jak im powiedział, i przygotowali Paschę.
22:14 - A gdy nadeszła godzina, zasiadł do stołu i dwunastu apostołów z Nim.
22:15 - Wtedy powiedział do nich: Tak bardzo pragnąłem spożywać z wami tę Paschę, zanim zacznę cierpieć.
22:16 - Bo mówię wam, że już nie będę jej pożywał, aż się dopełni w królestwie Bożym.
22:17 - A potem wziął kielich, odmówił modlitwę dziękczynną i powiedział: Weźcie go i podzielcie między siebie.
22:18 - Bo mówię wam, że odtąd już nie będę pił z owocu winnego szczepu, dopóki nie przyjdzie królestwo Boże.
22:19 - A potem wziąwszy chleb, odmówił dziękczynienie, połamał i rozdał go im mówiąc: To jest ciało moje wydane za was. Czyńcie to samo na moją pamiątkę.
22:20 - Podobnie po wieczerzy wziął kielich i powiedział: Ten kielich jest Nowym Przymierzem we krwi mojej, która będzie za was wylana.
22:21 - Lecz oto jest na stole razem ze Mną ręka tego, który Mnie zdradzi.
22:22 - Syn Człowieczy wprawdzie odchodzi zgodnie z tym, co zostało postanowione, lecz biada człowiekowi, przez którego będzie wydany.
22:23 - A oni zaczęli się zastanawiać między sobą, który z nich miałby się tego dopuścić.
22:24 - Powstał też między nimi spór, który z nich jest największy.
22:25 - On zaś powiedział im: Królowie narodów panują nad nimi, a ci, co mają władzę, nazywają się dobroczyńcami.
22:26 - Wy jednak postępujcie inaczej: Kto jest wśród was większy, niech się stanie mniejszym, a kto jest przełożonym, niech się zachowuje jak sługa.
22:27 - Któż jest bowiem większy: ten, który zasiada przy stole, czy ten, który usługuje? Czyż nie ten, który zasiada przy stole? Ja jestem właśnie wśród was jako ten, który usługuje.
22:28 - To wy wytrwaliście przy Mnie podczas wszystkich przeciwności moich.
22:29 - Dlatego Ja przekazuję królestwo wam, tak jak Mnie przekazał je mój Ojciec.
22:30 - Żebyście mogli jeść i pić przy moim stole w moim królestwie i zasiadać na tronach, sądząc dwanaście pokoleń Izraela.
22:31 - Szymonie, Szymonie! Oto szatan domagał się, żeby mógł was przesiać jak pszenicę.
22:32 - Lecz Ja prosiłem za tobą, żeby się nie załamała wiara twoja. Ty zaś, nawróciwszy się raz, umacniaj twoich braci.
22:33 - A on odpowiedział: Panie, z Tobą gotów jestem pójść do więzienia i nawet na śmierć.
22:34 - On zaś rzekł na to: Piotrze, a Ja ci mówię, że jeszcze dziś, nim kur zapieje, ty aż trzykrotnie wyprzesz się tego, że Mnie znasz.
22:35 - I powiedział im: Kiedy posłałem was bez trzosu na pieniądze, bez torby podróżnej i bez sandałów, to czy brakowało wam czegokolwiek? A oni odpowiedzieli: Niczego.
22:36 - Powiedział im tedy: Teraz jednak, jeśli ktoś ma trzos na pieniądze, niech go weźmie ze sobą; podobnie i torbę podróżną. Kto zaś nie ma [pieniędzy], niech sprzeda płaszcz i kupi sobie miecz.
22:37 - Mówię wam bowiem, że musi się wypełnić na Mnie to, co jest napisane: Postawiono Go na równi ze złoczyńcami. Oto jak dobiega do końca wszystko, co dotyczy Mnie.
22:38 - A oni powiedzieli: Panie, oto są dwa miecze. Lecz On odpowiedział: Dość już!
22:39 - Wyszedłszy zaś, udał się według zwyczaju na Górę Oliwną, a za Nim poszli także Jego uczniowie.
22:40 - Gdy zaś przyszedł już na miejsce, powiedział do nich: Módlcie się, żebyście nie ulegli pokusie.
22:41 - Wtedy sam oddalił się od nich na rzut kamienia i upadłszy na kolana, modlił się mówiąc:
22:42 - Ojcze, jeśli chcesz, weź ode Mnie ten kielich, lecz niech się dzieje Twoja wola, nie moja.
22:43 - Wówczas ukazał się anioł z nieba i umacniał Go na duchu. A gdy tak zmagał się z samym sobą, jeszcze usilniej się modlił.
22:44 - I wystąpił na Jego ciało pot, który jak krople krwi spływał na ziemię.
22:45 - A potem wstał od modlitwy i przyszedł do swoich uczniów, którzy ze smutku posnęli.
22:46 - I powiedział im: Czemu śpicie? Wstańcie i módlcie się, żebyście nie ulegli pokusie.
22:47 - Gdy On jeszcze to mówił, oto nadszedł tłum, a z nim jeden z Dwunastu, zwany Judaszem; ten poprzedzał innych zbliżających się do Jezusa, żeby Go pocałować.
22:48 - A Jezus powiedział do niego: Judaszu, pocałunkiem zdradzasz Syna Człowieczego.
22:49 - Ci zaś, którzy byli koło Niego, widząc, na co się zanosi, zapytali: Panie, czy mamy chwycić za miecz?
22:50 - I jeden z nich uderzył sługę arcykapłana, odcinając mu prawe ucho.
22:51 - A Jezus rzekł na to: Dajcie spokój, dosyć! A potem dotknąwszy ucha, uzdrowił go.
22:52 - Do tych zaś, którzy przyszli, to znaczy do arcykapłanów, urzędników świątynnych i starszych ludu, powiedział: Jak do zbója wyszliście z mieczami i kijami?
22:53 - Gdy co dzień przebywałem wśród was w świątyni, nie podnosiliście na Mnie ręki. Teraz nadeszła jednak godzina wasza i [ujawniła się] moc ciemności.
22:54 - Potem pochwyciwszy Go zabrali i zaprowadzili do pałacu arcykapłana. Piotr szedł za Nim z daleka.
22:55 - Rozpaliwszy ognisko na środku dziedzińca, siedli wokoło. Wśród nich był także Piotr.
22:56 - Gdy go zobaczyła pewna służąca, jak ogrzewał się przy ogniu, przyjrzała mu się dokładnie i powiedziała: I ten był z Nim!
22:57 - Lecz on wyparł się, mówiąc: Kobieto, nie znam Go.
22:58 - Chwilę potem ktoś inny, spostrzegłszy go, powiedział: Ty też jesteś jednym z nich. Lecz Piotr odrzekł: Człowieku, nie jestem.
22:59 - Po upływie około godziny ktoś inny począł twierdzić: Rzeczywiście, ten też z Nim był, bo jest Galilejczykiem.
22:60 - Piotr zaś powiedział: Człowieku, nie wiem, co mówisz. I natychmiast, gdy on jeszcze to mówił, kur zapiał.
22:61 - A Pan odwróciwszy się popatrzył na Piotra. I przypomniał sobie Piotr słowa Pana, który powiedział: Dziś jeszcze, nim kur zapieje, wyprzesz się Mnie trzy razy.
22:62 - I wyszedłszy na zewnątrz, zapłakał gorzko.
22:63 - A ci, co Go pilnowali, wyśmiewali się z Niego i bili Go.
22:64 - A potem, zakrywszy Mu twarz, pytali Go: Prorokuj nam, kto Cię uderzył?
22:65 - Wiele też innych bluźnierstw wypowiadali przeciwko Niemu.
22:66 - Z nastaniem dnia zebrali się starsi ludu, arcykapłani i uczeni w Piśmie i postawili Go przed swoim sądem. I powiedzieli:
22:67 - Jeżeli Ty jesteś Mesjaszem, to powiedz nam to. A On im odrzekł: Jeśli nawet wam powiem, nie uwierzycie Mi.
22:68 - Jeżeli zaś wam postawię pytanie, to Mi nie odpowiecie.
22:69 - Od tej chwili Syn Człowieczy będzie siedział po prawicy mocy Bożej.
22:70 - Na to zawołali wszyscy: Więc Ty jesteś Synem Bożym? On zaś odpowiedział: Sami mówicie, że jestem.
22:71 - A oni zawołali: Po cóż nam jeszcze jakiś dowód? Słyszeliśmy sami [zeznanie] z Jego własnych ust.