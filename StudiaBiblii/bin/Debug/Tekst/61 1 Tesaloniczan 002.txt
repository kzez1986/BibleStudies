2:1 - Sami, bracia, wiecie dobrze, że nie na próżno przybyliśmy do was.
2:2 - I choć - jak wam wiadomo - ucierpieliśmy wiele i doznaliśmy zniewag w Filippi, to jednak Bóg nasz dodał nam sił, by mimo wielkich trudności udać się z głoszeniem Ewangelii Bożej także i do was.
2:3 - W rzeczywistości bowiem pouczenia nasze nie rodzą się z żadnych błędów ani z pobudek nieczystych, ani z podstępu.
2:4 - To Bogu samemu podobało się powierzyć nam głoszenie Ewangelii, my zaś ze swej strony, głosząc Ewangelię, zabiegamy o to, by się przypodobać nie ludziom, lecz Bogu, który przenika nasze serca.
2:5 - Nigdy przecież jak wiecie - nie schlebialiśmy nikomu naszym słowem ani nie kierowaliśmy się - czego sam Bóg jest świadkiem - ukrytą chęcią zdobycia jakiegoś zysku.
2:6 - Nie szukaliśmy też własnej chwały ani u was, ani wśród innych ludzi.
2:7 - Jako prawdziwi apostołowie mieliśmy prawo okazać wam całą naszą władzę, tymczasem występowaliśmy wśród was pełni skromności [i dobroci], jak matka zatroskana o swe dzieci.
2:8 - Powodowani taką miłością byliśmy gotowi dać wam nie tylko naukę Bożą, lecz także nasze życie. Tak bowiem staliście się nam drogimi.
2:9 - Bracia, pamiętacie zapewne nasze wśród was wysiłki, trudy... [Przypominacie sobie] jak ciężko pracowaliśmy dniem i nocą, byle tylko dla nikogo spośród was nie być ciężarem. To tak właśnie głosiliśmy wśród was Ewangelię Bożą.
2:10 - Sami możecie zaświadczyć - zresztą i Bóg także - że nasze postępowanie, gdyśmy przebywali u was, ludzi wierzących, było zgodne z wolą Bożą, ze sprawiedliwością i dobrymi obyczajami.
2:11 - Przypominacie sobie zapewne, jak tośmy was zachęcali i upominali z całą stanowczością, niczym ojciec własne dzieci,
2:12 - abyście postępowali w sposób godny Boga, który was wzywa do swego królestwa i chwały.
2:13 - Dziękujemy Bogu także i za to, że gdy przyjmowaliście głoszone przez nas słowo Boże, traktowaliście je nie jak słowo ludzkie lecz - i to jest jedynie słuszne - jak rzeczywiste słowo Boga, który dokonuje swego dzieła w was, wierzących.
2:14 - Bracia, kroczycie tą samą drogą co Kościoły Boże zjednoczone z Chrystusem Jezusem w Judei, ponieważ to samo, co one od Żydów, wyście wycierpieli od waszych współrodaków.
2:15 - Żydzi zabili Pana Jezusa, zabijali proroków, także nas prześladowali. W ten sposób czynią to, co nie jest miłe Bogu, a poza tym występują przeciwko wszystkim ludziom.
2:16 - Usiłują także przeszkodzić nam w głoszeniu słowa, które [z woli Bożej] ma przynieść zbawienie poganom. W ten sposób dopełniają miary swoich grzechów [których dopuszczali się kiedykolwiek]. Ale już nadciąga na nich ostateczny gniew [Boży].
2:17 - Tymczasem my, bracia, rozłączeni z wami na krótko - nie sercem, rzecz jasna, ale niemożnością oglądania was wprost - tak bardzo pragnęliśmy was zobaczyć!
2:18 - Mieliśmy zamiar raz i drugi - zwłaszcza ja, Paweł - przybyć do was, ale przeszkodził nam szatan.
2:19 - Bo któż może być naszą nadzieją, radością albo chlubą? Czyż nie wy będziecie dla nas tym wszystkim przed obliczem Pana naszego Jezusa w dzień Jego przyjścia?
2:20 - Tak, to wy [już] jesteście dla nas źródłem i chwały, i radości.