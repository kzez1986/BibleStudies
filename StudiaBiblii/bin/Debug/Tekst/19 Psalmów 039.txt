39:1 - Dla kierującego chórem, Jedutuna. Psalm Dawida.
39:2 - Przyrzekłem sobie, że będę strzegł dróg moich, abym nie zgrzeszył językiem; na ustach moich będę miał wędzidło, dopóki bezbożnik jest przy mnie.
39:3 - Przestałem mówić, zamilkłem, niczego już nie posiadam, a ból mój staje się znów większy.
39:4 - Serce rozpala mi moje wnętrze, płoną także me myśli, bym wreszcie przemówił:
39:5 - powiedz mi, Panie, jaki będzie mój koniec i jaka jest liczba dni moich, abym mógł zrozumieć moją małość.
39:6 - Miarą kilku piędzi wyznaczyłeś dni moje, a czas mego życia - to chwila u Ciebie, i niczym jest każde ludzkie życie.
39:7 - Zaprawdę, człowiek jak cień przemija; niepotrzebnie czyni tyle zgiełku i skarby gromadzi, które inny weźmie.
39:8 - Czegóż więc teraz mam oczekiwać, Panie, ja, który tylko Tobie zaufałem?
39:9 - Przebacz mi wszystkie moje winy i nie dopuszczaj, bym był pośmiewiskiem dla głupców.
39:10 - Przestałem mówić, ust już nie otwieram, ponieważ Ty sam tego chciałeś.
39:11 - Racz mnie już nie doświadczać więcej, bo ginę pod ciężarem Twej ręki.
39:12 - Kary na człowieka zsyłasz za winy, jak mól niszczysz wszystko, co zgromadził; widać więc, jaką marnością jest człowiek.
39:13 - Wysłuchaj modlitwy mojej, o Panie, nakłoń swe ucho ku moim westchnieniom i nie milcz, kiedy zalewam się łzami. Jestem u Ciebie gościem i przychodniem, jak ongiś wszyscy moi ojcowie.
39:14 - Przestań już patrzeć na mnie, żebym zebrał siły, bo wkrótce odejdę i już mnie nie będzie.