37:1 - Dlatego żywiej zabiło me serce i jakby wyskoczyło ze swego miejsca.
37:2 - Posłuchajcie, posłuchajcie Bożego głosu, który niczym grzmot dobywa się z ust Jego.
37:3 - Sprawia On, że głos ten idzie pod niebiosa, a błyskawice aż po krańce ziemi.
37:4 - Potem rozchodzi się huk straszny, to On wydaje swój głos wspaniały. Nic już nie powstrzyma błyskawic, kiedy rozlegną się grzmoty.
37:5 - Bóg grzmi niezwykle swym potężnym głosem i stwarza rzeczy, których nikt nie pojmie.
37:6 - Rozkazuje, aby śniegi na ziemię spadały lub aby spływał na nią deszcz ulewny.
37:7 - I wszystkich ludzi obezwładnia ręce, by cały świat mógł poznać Jego dzieła.
37:8 - Zwierzęta chowają się w kryjówkach, na swych legowiskach zostają.
37:9 - Z własnych komnat wychodzi burza, a wiatry północne przynoszą zimno.
37:10 - Lód powstaje od Bożego tchnienia, nieruchomieje i twardnieje woda.
37:11 - Wilgocią nasyca chmury i rozprasza dokoła świetlane obłoki.
37:12 - Przesuwają się z miejsca na miejsce, jak im każe, by według Jego woli działo się wszystko na ziemi.
37:13 - Czasem - jak gdyby chciał napomnieć ziemię, kiedy indziej jakby dawał dowody swej dobroci.
37:14 - Posłuchaj, Hiobie, jeszcze chwilę, nic nie mów, bo Bożych cudów nie zobaczysz.
37:15 - Czy ty wiesz, jak Bóg wydaje rozkazy, jak światłość wyłania się spoza obłoków?
37:16 - Czy wiesz, jak to jest, że obłoki płyną, że powstają te wszystkie cuda Wszechmocnego?
37:17 - Ty, którego szaty przesycone ciepłem, gdy nad ziemią żaden wiatr nie wieje?
37:18 - Czy ty umiesz jak On utworzyć firmament, twardy jak lustro ulane z metalu?
37:19 - Poucz nas, co winniśmy Mu powiedzieć. Bo niczego nie widzimy w ciemnościach.
37:20 - Czy trzeba Go uprzedzić, że chce się przemawiać? Czy musi ktoś mówić, by to doszło do Niego?
37:21 - A teraz, gdy nie widać słonecznego światła, bo zakryte chmurami, byle podmuch wiatru może je rozpędzić.
37:22 - Na północy pojawia się jasność wspaniała. Niezwykły jest ów majestat Boga.
37:23 - Nikt nie potrafi pojąć Wszechmocnego, niezmierzony w swej mocy i prawy, w sprawiedliwości niewyczerpany i zawsze strzegący prawa.
37:24 - Dlatego winni bać się Go ludzie, a On nie ma względu nawet i na mędrca.