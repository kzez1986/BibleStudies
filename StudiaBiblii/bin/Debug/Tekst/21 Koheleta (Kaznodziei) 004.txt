4:1 - Potem znów przyjrzałem się, czego ludzie dokonują pod słońcem, wzajemnie sobie szkodząc. Patrz, jak płaczą pokrzywdzeni, a nikt ich nie pociesza. Ciemięzcy gwałt im zadają, a nikt nie podnosi ich na duchu.
4:2 - Dlatego coraz częściej wychwalam umarłych, tych, co zeszli już z tego świata, a nie tych, którzy jeszcze żyć muszą.
4:3 - Ale za najszczęśliwszych uważam tych, którzy się jeszcze nie narodzili; którzy jeszcze nie widzieli tego zła, jakie dzieje się pod słońcem.
4:4 - A ja patrzyłem, jak wszelkie dzieło, każdy udany czyn, budzi zawiść u ludzi. A przecież wszystko to marność i pogoń za wiatrem.
4:5 - Głupiec siedzi sobie z założonymi rękami i zjada własne ciało.
4:6 - Lepsza garstka odpoczynku niż dwie ręce pełne pracy i pogoni za wiatrem.
4:7 - A potem widziałem jeszcze inną marność pod słońcem.
4:8 - Zdarza się, że ktoś żyje sam; nikogo nie ma koło siebie: ani syna, ani brata. Posiada za to ogromne, niezmierzone bogactwa, ale jego oczy jeszcze się nie nasyciły dobrami. W końcu pyta: Dla kogóż ja się tak męczę i odmawiam sobie wszelkiej przyjemności? To także marność, to też bardzo niedobre.
4:9 - Lepiej żyć we dwóch niż w pojedynkę. We dwóch, ma się większe korzyści z posiadanych bogactw.
4:10 - Poza tym, kiedy upadną, jeden podniesie drugiego. Natomiast temu, który jest sam, biada, gdy upadnie. Nie ma koło niego nikogo, kto by go podźwignął.
4:11 - Wreszcie, kiedy dwaj śpią, jeden ogrzewa drugiego. Gdy ktoś śpi sam, kto go rozgrzeje?
4:12 - Jeśli zaatakuje ich jeden, to dwaj się mu przeciwstawią. Potrójny powróz też nie zrywa się tak łatwo.
4:13 - Lepszy młodzieniec ubogi, ale mądry, niż król stary, a głupi. Ten ostatni bowiem nie potrafi już usłuchać żadnej rady.
4:14 - Młodzieniec został zwolniony z więzienia i obwołany królem, chociaż ubogi przyszedł na ten świat, kiedy inny już sprawował rządy.
4:15 - Widziałem, że wszyscy żyjący pod słońcem stawali po stronie młodzieńca, który miał zająć miejsce króla.
4:16 - Niezliczone zaś było mnóstwo ludzi, na których czele on stanął. Jego następcy też nie byli z niego zadowoleni. I to jest również marność i pogoń za wiatrem.
4:17 - Uważaj na każdy swój krok, kiedy zmierzasz do domu Bożego. Wejdź do środka, żeby słuchać, a nie żeby - jak to czynią głupcy - złożyć coś na ofiarę. Oni sami nie wiedzą, dlaczego tak źle postępują.