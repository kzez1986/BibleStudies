16:1 - W trzydziestym szóstym roku panowania Asy król izraelski Basza wyruszył przeciwko Judzie. Umocnił się on w Rama i wskutek tego poddani Asy, króla judzkiego, nie mogli wyruszać na wojnę i z niej wracać.
16:2 - Asa wydobył wszystko srebro i złoto ze skarbców świątyni Jahwe oraz z pałacu królewskiego i wysłał swoich ludzi do przebywającego w Damaszku Ben-Hadada, króla Aramu, z takimi słowami:
16:3 - Zawrzyjmy między sobą przymierze, takie jak to, które ongiś zawarli między sobą mój ojciec i twój. Posyłam ci srebro i złoto, a ty idź i zerwij swoje przymierze z Baszą, królem izraelskim, żeby mnie zostawił w spokoju.
16:4 - Ben-Hadad posłuchał króla Asy i dowódcom swoich oddziałów kazał zaatakować miasta izraelskie. Zdobyli oni Ijjon, Dan i Abel-Maim oraz wszystkie miasta, służące za składnice zboża w pokoleniu Neftalego.
16:5 - Na wieść o tym Basza przestał umacniać miasto Rama, przerywając rozpoczęte prace.
16:6 - Wówczas król Asa zgromadził wszystkich mieszkańców Judy, kazał im zabrać wszystkie kamienie i drewno, zgromadzone przez Baszę na umacnianie Rama, i użył ich do wzmocnienia miast Geba i Mispa.
16:7 - Za dni owych przyszedł do Asy, króla judzkiego, „widzący” Chanani i powiedział: Ponieważ zaufałeś królowi aramejskiemu, a nie Jahwe, swojemu Bogu, wojska króla aramejskiego wymkną się z twoich rąk.
16:8 - Kuszyci i Libijczycy mieli wiele wojska, bardzo dużo rydwanów i liczną konnicę, ale wszystko to dostało się w twoje ręce, ponieważ polegałeś tylko na Jahwe.
16:9 - Jahwe bowiem ogarnia swoim wzrokiem całą ziemię, aby śpieszyć z pomocą tym, którzy ze wszystkich sił przy Nim trwają. Postąpiłeś więc nierozsądnie w tym wypadku i teraz czekają cię nieustanne wojny.
16:10 - Asa rozgniewał się na „widzącego” i kazał go wtrącić do więzienia. Był bowiem bardzo niezadowolony z tego, co mu [Chanani] powiedział. I zaczął też Asa uciskać niektórych spośród swojego ludu.
16:11 - Dzieje Asy, zarówno te wcześniejsze, jak i późniejsze, są opisane w Księgach Królów Judzkich i Izraelskich.
16:12 - W trzydziestym dziewiątym roku swego panowania Asa zachorował na nogi i bardzo cierpiał. Ale nawet w czasie tej choroby nie szukał [pomocy u] Jahwe, lecz u lekarzy.
16:13 - Kiedy Asa odszedł do swoich przodków w czterdziestym pierwszym roku sprawowania władzy,
16:14 - pochowano go w grobowcu, który sam kazał sobie przygotować w Mieście Dawidowym. Ułożono go na łożu pełnym różnych wonności i pachnideł, przygotowanych według wskazań najlepszego spośród tych, którzy przygotowują wonności. Rozpalono też przy nim bardzo wielki stos.