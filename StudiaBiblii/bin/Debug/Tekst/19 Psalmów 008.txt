8:1 - Dla kierującego chórem - na nutę pieśni: „Tłocznia wina”. Psalm Dawida.
8:2 - O Boże i Panie nasz, jak sławne jest imię Twoje aż po krańce ziemi, a wielkość Twoja sięga ponad niebo.
8:3 - Chwałę Twoją śpiewają usta dzieci i niemowląt, choć nie chcą tego wrogowie Twoi. Muszą zamilknąć Twoi wrogowie i przeciwnicy.
8:4 - Gdy patrzę na niebo, dzieło Twoich palców, na księżyc i na gwiazdy, które uczyniłeś,
8:5 - (wtedy pytam): kimże jest człowiek, że o nim pamiętasz, kim syn człowieczy, że Cię tak obchodzi?
8:6 - Uczyniłeś go tylko nieco mniejszym od Boga, obdarzyłeś go wspaniałością i chwałą.
8:7 - I dałeś mu władzę nad dziełami rąk Twoich, wszystko złożyłeś u jego stóp:
8:8 - owce i wszelkie bydło, a także dzikie zwierzęta,
8:9 - ptaki w powietrzu i ryby w morzu, wszystko, cokolwiek porusza się w wodzie.
8:10 - O Boże, Panie nasz, jak sławne jest imię Twoje aż po krańce ziemi!