40:1 - Roku dwudziestego piątego naszej niewoli, na początku roku, w dziesiątym dniu miesiąca, w czternaście lat po zburzeniu miasta, tego samego dnia ręka Pańska ukazała się nade mną i przeniosła mnie
40:2 - w widzeniach boskich do krainy izraelskiej, na górę bardzo wysoką, na której było zbudowane - jak mi się zdaje - w części południowej pewne miasto.
40:3 - Gdy [Pan] mnie tam zaprowadził, zobaczyłem człowieka, którego twarz była jakby ze spiżu. Trzymał on w ręku sznur lniany oraz trzcinę mierniczą. Stał przy wejściu do miasta.
40:4 - Człowiek ten powiedział do mnie: Synu człowieczy, rozglądaj się dokładnie, słuchaj bardzo pilnie i dokładaj wszelkich sił, aby zauważyć wszystko, co ci zechcę pokazać. Po to bowiem zostałeś tu przyprowadzony, abyś to wszystko zobaczył. Opowiesz potem Domowi Izraela o tym wszystkim, co tu zobaczysz.
40:5 - Świątynia była otoczona ze wszystkich stron murem. Mąż [który tam był], trzymał w ręku trzcinę do mierzenia, długą na sześć łokci, licząc według zwykłych pojedynczych łokci i po jednej piędzi. Gdy począł mierzyć, okazało się, że mur był gruby na jedną trzcinę, a wysoki też na jedną trzcinę.
40:6 - Podszedł do bramy od strony wschodniej, wszedł na schody i zmierzył próg bramy. Był on głęboki na długość jednej trzciny.
40:7 - Wnęka była długa na jedną trzcinę i na jedną trzcinę szeroka, filar zaś między wnękami był szeroki na pięć łokci, a próg bramy, po stronie przedsionka bramy, od wewnątrz był wysoki na jedną trzcinę.
40:8 - [Potem zmierzył przedsionek bramy od strony wewnętrznej: wynosił jedną trzcinę].
40:9 - Następnie zmierzył przedsionek bramy [od strony zewnętrznej]: wynosił osiem łokci; filary były szerokie na dwa łokcie, a przedsionek był w środku.
40:10 - Wnęk przy wejściu wschodnim było po trzy z każdej strony, wszystkie takiej samej wielkości. Z każdej strony znajdowały się również filary o takich samych rozmiarach.
40:11 - Zmierzył także szerokość samego wejścia do bramy: dziesięć łokci, oraz długość [głębokość] bramy: wynosiła trzynaście łokci.
40:12 - Przed wnękami znajdowały się jakby skrzynie, miały po jednym łokciu z jednej i z drugiej strony. Wnęki zaś miały po sześć łokci z każdej strony.
40:13 - Zmierzył następnie samo wejście, od końca jednej wnęki do końca drugiej: szerokość ta wyniosła dwadzieścia pięć łokci od jednego otworu do drugiego.
40:14 - Przedsionek miał dwadzieścia łokci. Przedsionek otaczał bramę ze wszystkich stron.
40:15 - Od strony zewnętrznej bramy do przedniej ściany przedsionka było pięćdziesiąt łokci.
40:16 - Okna okratowane znajdowały się nad wnękami i nad filarami, wewnątrz bramy dokoła, a także w przedsionku - ze wszystkich stron od wewnątrz. Na filarach były ozdoby w kształcie palm.
40:17 - Potem poprowadził mnie w stronę dziedzińca zewnętrznego, gdzie było wiele pokoi jakby posadzka z płyt na całym dziedzińcu: Pokoi było trzydzieści, wszystkie na tej posadzce.
40:18 - Posadzka z płyt ciągnęła się od obydwu stron bram na całej ich długości. Był to dolny chodnik z płyt.
40:19 - Zmierzył szerokość dziedzińca, od bramy dolnej aż do przedniej strony wewnętrznej bramy z zewnątrz. Było sto łokci na wschód i na północ.
40:20 - Zmierzył także długość i szerokość Bramy Północnej, prowadzącej na dziedziniec zewnętrzny.
40:21 - Były tam wnęki, po trzy z każdej strony. Filary i przedsionki miały wymiary takie, jak te przy pierwszym wejściu, to znaczy były na pięćdziesiąt łokci długie i dwadzieścia pięć szerokie.
40:22 - Okna, przedsionek oraz wyryte palmy były takie, jak przy Bramie Wschodniej. Wchodziło się [do tej bramy] po siedmiu stopniach, w przedsionek prowadzący na dziedziniec wewnętrzny.
40:23 - Na wprost Bramy Północnej była też brama prowadząca na dziedziniec wewnętrzny, podobnie jak Brama Wschodnia. Zmierzył odległość od jednej bramy do drugiej: wynosiła sto łokci.
40:24 - I przywiódł mnie w kierunku południa, gdzie była Brama Południowa. Zmierzył tam wszystkie wnęki, filary i przedsionek. Wszystko było takich samych wymiarów [jak przy innych bramach].
40:25 - Okna były i w przedsionku i wokół bramy; brama była na pięćdziesiąt łokci długa i dwadzieścia pięć łokci szeroka.
40:26 - Schody [tej bramy] liczyły siedem stopni; przedsionek był skierowany do wewnątrz, a jego filary po obydwu stronach - zdobione w kształcie palm.
40:27 - Dziedziniec wewnętrzny miał bramę od strony południowej. Zmierzył odległość od jednej bramy do drugiej w kierunku południowym; wynosiła sto łokci.
40:28 - Potem wprowadził mnie przez Bramę Południową na dziedziniec wewnętrzny. Zmierzył bramę wewnętrzną. Miała ona takie same wymiary [jak pozostałe] bramy.
40:29 - Takie same wymiary [jak przy pozostałych bramach] miały również wnęki, filary i przedsionek. Podobnie jak przedsionek, [brama] miała również dokoła okna. Wymiary: pięćdziesiąt łokci długości i dwadzieścia pięć łokci szerokości.
40:30 - [Przedsionki rozmieszczone dokoła miały wymiary: dwadzieścia pięć łokci długości i pięć łokci szerokości.]
40:31 - Przedsionek [bramy] prowadził na dziedziniec zewnętrzny. Na jego filarach były palmy, schody miały osiem stopni.
40:32 - Potem przywiódł mnie do Bramy Wschodniej. Zmierzył bramę, miała takie same wymiary jak pozostałe bramy.
40:33 - Takie same rozmiary miały również jej wnęki, filary oraz cały przedsionek. W bramie jak i w przedsionku były okna, wokoło. Wymiary bramy: pięćdziesiąt łokci długości i dwadzieścia pięć łokci szerokości.
40:34 - Przedsionek tej bramy prowadził na dziedziniec zewnętrzny. Obydwa filary były zdobione w kształcie palm, a schody liczyły osiem stopni.
40:35 - Przywiódł mnie do Bramy Północnej. Zmierzył bramę; miała takie same wymiary jak pozostałe bramy.
40:36 - Były w niej także wnęki, filary oraz przedsionek i okna dokoła. Wymiary [bramy]: pięćdziesiąt łokci długości i dwadzieścia pięć łokci szerokości.
40:37 - Jej przedsionek prowadził na dziedziniec zewnętrzny, filary były także zdobione z obu stron palmami, schody miały osiem stopni.
40:38 - Było tam również pomieszczenie, do którego wejście znajdowało się już w przedsionku, przy bramach. Tam obmywano żertwy ofiarne.
40:39 - W przedsionku bramy znajdowały się wzdłuż obu ścian, po dwa stoły do zabijania zwierząt na całopalenia, na ofiary zadośćuczynienia i przebłagania.
40:40 - Na zewnątrz przy wejściu do Bramy Północnej były dwa stoły i również dwa stoły po drugiej stronie przedsionka bramy;
40:41 - cztery stoły z jednej strony bramy i z drugiej również cztery, razem osiem stołów, na których składano ofiary.
40:42 - Były też cztery stoły do składania całopaleń, wykonane z kamienia ciosanego, długie na półtora łokcia, szerokie też na półtora łokcia i wysokie na jeden łokieć. Na nich leżały narzędzia używane do składania całopaleń i innych ofiar.
40:43 - Obrzeże szerokości dłoni było umocowane dokoła całego stołu. Na tych stołach składano mięso ofiarne.
40:44 - Potem zaprowadził mnie na dziedziniec wewnętrzny, gdzie znajdowały się dwa pomieszczenia: jedno od strony Bramy Północnej, wejściem zwrócone ku południowi, drugie zaś od strony Bramy Południowej, z wejściem prowadzącym na północ.
40:45 - I powiedział do mnie: To pomieszczenie z wejściem od południa jest przeznaczone dla kapłanów pełniących służbę przy Świątyni.
40:46 - Natomiast pomieszczenie z wejściem od północy jest przeznaczone dla kapłanów pełniących służbę przy ołtarzu. To synowie Sadoka, tylko oni spośród potomków Lewiego mają prawo zbliżyć się do Pana, aby Mu służyć.
40:47 - Zmierzył dziedziniec. Był to kwadrat sto łokci długości i sto łokci szerokości, a ołtarz [całopalenia] stał przed Świątynią.
40:48 - Potem wprowadził mnie do przedsionka Świątyni i pomierzył jego filary: pięć łokci ten z jednej i pięć łokci ten z drugiej strony. Szerokość wejścia do przedsionka wynosiła czternaście łokci, a szerokość obydwu ścian bocznych, tuż przy wejściu - po trzy łokcie. Przedsionek był długi na dwadzieścia łokci, szeroki dwanaście łokci. Wchodziło się do niego po dziesięciu stopniach. Obok filarów stały kolumny, po jednej z każdej strony.