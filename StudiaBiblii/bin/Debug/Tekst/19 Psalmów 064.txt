64:1 - Dla kierującego chórem. Psalm Dawida.
64:2 - Wysłuchaj, o Boże, głosu mych narzekań, niech wróg nie sprawia, bym się bał o życie.
64:3 - Ukryj mnie przed tłumem bezbożnych, przed zgiełkiem tych, którzy źle czynią.
64:4 - Jak miecze ostrzą swoje języki, a słowa pełne jadu wypuszczają jak strzały
64:5 - i z ukrycia godzą nimi w niewinnych. Wysyłają swe strzały znienacka i bez obawy.
64:6 - Gotowi są zawsze tylko zło czynić, ciągle planują zasadzki i pocieszają się, że nikt tego nie widzi.
64:7 - Przewrotne są ich zamiary, lecz to, co planują, pilnie ukrywają. Ich wnętrze jest niezbadane, serce ich - niezgłębione jak przepaść.
64:8 - Ale dosięgnie ich Boża strzała i niespodziewanie odniosą rany.
64:9 - Doprowadzą ich do zguby ich własne języki, a inni patrząc na to będą kiwać głowami.
64:10 - Wtedy przerażenie ogarnie ludzi; zaczną opowiadać o czynach Boga i zastanawiać się nad Jego działaniem.
64:11 - A sprawiedliwy raduje się w Panu i u Niego szuka schronienia. Dumni zaś z tego wszyscy, którzy są serca czystego.