1:1 - Oto, co Pan powiedział do Jonasza, syna Amittaja:
1:2 - Wstań, udaj się do wielkiego miasta Niniwy i wzywaj je do nawrócenia, bo wieści o jego występkach dotarły już do Mnie.
1:3 - Jonasz przygotował się do drogi, ale postanowił uciec do Tarszisz, żeby być daleko od Pana. Zszedł tedy do Jafy, gdzie znalazł statek, który płynął do Tarszisz. Opłacił więc podróż i wszedł na statek, aby odpłynąć do Tarszisz i być daleko od Pana.
1:4 - Ale Pan sprawił, że podniósł się wielki wiatr na morzu, a wskutek sztormu statkowi groziło rozbicie.
1:5 - Żeglarzy ogarnęło przerażenie i wszyscy zaczęli błagać każdy swego boga o pomoc. Wyrzucono też cały ładunek do morza, ażeby statek stał się lżejszy. Jonasz zszedł na najniższy pokład statku, położył się i zasnął twardo.
1:6 - Lecz wkrótce przybiegł do niego dowódca i powiedział: jakże możesz teraz spać? Wstawaj natychmiast i módl się do twojego Boga. Może ulituje się twój Bóg nad nami i ześle nam ratunek.
1:7 - Żeglarze zaś powiedzieli: Chodźcie, rzucimy losy, żeby się dowiedzieć, kto z nas jest winien tego nieszczęścia. A kiedy rzucili losy, los padł na Jonasza.
1:8 - Zapytali go tedy: Powiedz nam, czym się zajmujesz, skąd przybywasz, z jakiego kraju i z jakiego narodu?
1:9 - A on im odpowiedział: Jestem Hebrajczykiem i czcicielem Pana, Boga niebios, Tego, który stworzył morza i lądy.
1:10 - Wtedy przerażenie ogarnęło owych ludzi i zapytali go: Dlaczegoś to uczynił? Wiedzieli bowiem, że on uciekał przed Panem, bo sam opowiedział im o tym wszystkim.
1:11 - Zapytali go tedy: Co mamy zrobić z tobą, żeby morze znów się uspokoiło i żebyśmy ocaleli? Morze było bowiem ciągle wzburzone.
1:12 - A Jonasz odpowiedział im: Weźcie i wrzućcie mnie do morza, żeby się uspokoiło, to unikniecie zguby. Jestem bowiem pewny, że ta gwałtowna burza spadła na was z mojej winy.
1:13 - Tymczasem ludzie na statku wiosłowali ze wszystkich sił, żeby dobić z powrotem do brzegu, ale nie byli w stanie tego dokonać, bo morze napierało na nich coraz silniej.
1:14 - Zaczęli tedy wołać do Pana: O Panie, nie dopuść, żebyśmy musieli zginąć z powodu tego człowieka. Nie poczytaj nam również tego, co teraz czynimy, za przelanie krwi niewinnej.
1:15 - A potem wzięli Jonasza i wrzucili go do morza. I zaraz uspokoiło się morze.
1:16 - Wielki strach przed Panem ogarnął wszystkich ludzi. Zaczęli tedy składać Panu ofiary i liczne śluby.