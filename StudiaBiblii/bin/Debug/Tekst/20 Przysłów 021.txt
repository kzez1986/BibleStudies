21:1 - Jak woda w strumieniu, tak serce króla u Pana, tam je kieruje, gdzie Mu się podoba.
21:2 - Każdy sądzi, że żyje jak trzeba, ale Pan bada tajniki serca ludzkiego.
21:3 - Życie według sprawiedliwości i prawa to milsza rzecz dla Pana niż krwawe ofiary.
21:4 - Spojrzenie z góry i serce nadęte - pochodnią bezbożnika są jego występki.
21:5 - Prawowitemu jego plany przynoszą korzyści, śpieszącemu się ciągle - tylko straty.
21:6 - Kto skarby gromadzi posługując się kłamstwem, ten na wiatr poluje i wpadnie w sidła śmierci.
21:7 - Przemoc bezbożnych wygubi ich samych, bo nie chcą czynić tego, co jest sprawiedliwe.
21:8 - Kręta jest droga złoczyńcy, a proste działanie sprawiedliwe.
21:9 - Lepiej jest mieszkać na poddaszu w kącie niż we wspólnym domu z kłótliwą niewiastą.
21:10 - Bezbożnik ciągle pożąda złego i nie lituje się nad swoim bliźnim.
21:11 - Gdy karze się bezbożnika, mądrzeje niemądry, gdy poucza się mądrego, przybywa mu wiedzy.
21:12 - Sprawiedliwy postępuje słusznie z domem bezbożnika, kiedy sprowadza na niego nieszczęście.
21:13 - Kto zamyka swe uszy na wołanie biedaka, sam nie będzie wysłuchany, gdy zwróci się o pomoc.
21:14 - Dyskretnym podarkiem można gniew złagodzić, datkiem z zanadrza dobytym - nawet złość niemałą.
21:15 - Sprawiedliwy się cieszy z prawych uczynków, lecz przerażają one złoczyńcę.
21:16 - Kto schodzi z drogi rozeznania, znajdzie wkrótce spoczynek w zgromadzeniu cieni.
21:17 - Popadnie w nędzę, kto lubi rozkosze, nie wzbogaci się ten, kto kocha wino i oliwę.
21:18 - Dla sprawiedliwego bezbożnik - to okup, zamiast sprawiedliwych winni pójść niewierni.
21:19 - Lepiej samemu mieszkać na pustyni, niż z żoną gderliwą i do kłótni skorą.
21:20 - Prawdziwe skarby są w domu mądrego, ale człowiek niemądry nie umie ich docenić.
21:21 - Kto szuka sprawiedliwości i dobra, znajduje życie i sławę.
21:22 - Mądry przedostał się do miasta mocarzy i zburzył umocnienia, w które tak wierzyli.
21:23 - Kto usta i język trzyma na wodzy, ten przed uciskiem chroni swoje życie.
21:24 - W mowie porywczy, wyniosły - to inaczej bezbożnik, taki zawsze w działaniu kieruje się pychą.
21:25 - Opieszałego dobijają jego pożądania, a jego ręce nie rwą się do pracy.
21:26 - Przez cały dzień coś mu się marzy, a sprawiedliwy dzieli się z innymi, nie skąpi.
21:27 - Ofiara bezbożnika jest dla Pana odrazą, zwłaszcza gdy on ją składa mając złe zamiary.
21:28 - Fałszywy świadek ku zagładzie zmierza, a ten, kto umie słuchać, będzie zawsze mówił.
21:29 - Na twarzy bezbożnika maluje się upór, a sprawiedliwy prostą czyni swą drogę.
21:30 - Nie ma mądrości ani rozeznania, ani rady przed obliczem Pana.
21:31 - Rumaka się siodła na dzień wojowania, ale zwycięstwo zależy od Pana.