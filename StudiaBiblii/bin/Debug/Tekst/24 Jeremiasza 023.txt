23:1 - Biada pasterzom, którzy dopuszczają do tego, że ginie i ulega rozproszeniu trzoda pasąca się na moim pastwisku - wyrocznia Pana!
23:2 - I dlatego tak oto mówi Pan, Bóg Izraela, do pasterzy, którzy mają paść mój lud: Dopuściliście do tego, że rozbiegły się i pobłądziły owce z mojego stada, a wyście się wcale nie zatroszczyli o nie. Otóż Ja się teraz zajmę wami i nieprawością waszych uczynków - wyrocznia Pana! -
23:3 - Ja sam zgromadzę Resztę moich owiec ze wszystkich krajów, po których je rozproszyłem, i sprowadzę je znów na ich pastwiska. I przywrócę im płodność i znów się rozmnożą.
23:4 - Wyznaczę dla nich pasterzy, którzy zatroszczą się o nie naprawdę. Nie będą się już musiały bać czegokolwiek ani się lękać. I żadna z nich już nie zaginie - wyrocznia Pana.
23:5 - Oto nadchodzą już dni - wyrocznia Pana - kiedy to sam wzbudzę Dawidowi Odrośl sprawiedliwą, z której wyjdzie kiedyś król prawdziwy. Będzie on postępował roztropnie i przestrzegał w całym kraju prawa i sprawiedliwości.
23:6 - Za dni owych Juda dostąpi zbawienia, cały Izrael będzie żył bezpiecznie. A imię będzie mu nadane takie: Pan jest naszą sprawiedliwością.
23:7 - Nadejdą także dni - wyrocznia Pana - kiedy już nie będzie się mówić: Na życie Pana, który wywiódł Izraela z ziemi egipskiej,
23:8 - lecz mówić się będzie: Na życie Pana, który wyprowadził całe pokolenie Domu Izraela z krainy północnej i z całego ich rozproszenia po to, aby mogli znowu mieszkać na swej własnej ziemi.
23:9 - (Oto, co mówi Pan) o prorokach: Rozdarte jest we mnie serce i drżę na całym ciele. Podobny jestem do męża pijanego, do człowieka całkiem przyćmionego winem - z powodu Pana i świętych słów Jego.
23:10 - Kraj wypełniły cudzołóstwa (zaprawdę, z powodu występków tych ludzi kraj cały okrył się żałobą, wszystkie stepowe pastwiska wyschły już zupełnie). Goni się powszechnie za tym, by źle czynić, dokłada się starań, by mnożyć nieprawość.
23:11 - Nawet prorocy i kapłani są bezbożnikami, a ich złość wkrada się aż do mego Domu - oto, co Pan mówi!
23:12 - Dlatego zmieni się ich droga w groźne grzęzawisko, a oni błądząc w ciemnościach w końcu tam zaginą. Sprowadzę bowiem na nich prawdziwe nieszczęście, w roku, w którym ich nawiedzę - mówi Pan.
23:13 - Szaleństwa widziałem też wśród proroków Samarii, prorokowali bowiem w imieniu Baala i sprowadzali na manowce mój lud izraelski.
23:14 - Lecz u proroków Jeruzalem widziałem już czyste zbrodnie: cudzołóstwa i upór w kłamstwie, a także wyraźne popieranie złoczyńców, tak iż w końcu nikt już nie był w stanie porzucić swych zbrodni. Wszyscy oni są dla Mnie jak Sodoma, a jej mieszkańcy - to jak Gomoryci.
23:15 - I dlatego tak oto mówi Pan Zastępów o prorokach: Podam im teraz piołun do spożycia, a wodę pić będą jedynie zatrutą, gdyż właśnie od jerozolimskich proroków nieprawość rozlała się po całym kraju.
23:16 - I dlatego tak oto Pan Zastępów mówi: Nie słuchajcie, co prawią wam owi prorocy; oni was oszukują i ukazują urojenia serc swoich. Nic, co z ich ust wychodzi, nie jest na pewno od Pana.
23:17 - Tym, którzy znieważają Słowo Pana, tak mówią: Wy będziecie zaznawać pokoju; tych zaś, co kierują się zatwardziałością serc własnych, zapewniają, że nie spotka ich nic złego.
23:18 - Ale kto był przy tym, jak Pan rad udzielał? Kto Go widział i słyszał Jego słowa? Kto zważał na Jego słowa, aby je innym powtórzyć?
23:19 - A oto nawałnica, którą Pan sprowadza, szaleć zaczyna straszliwa burza, wszystko to zawisło nad głowami bezbożnych.
23:20 - I nie ustanie nad nimi gniew Pana, dopóki się nie spełnią zamiary Jego serca. Wszyscy to kiedyś zrozumiecie!
23:21 - Nie posyłałem przecież żadnego z tych proroków, a oni biegają dokoła. Nie powiedziałem im ani słowa, a oni wciąż prorokują.
23:22 - Gdyby byli przy tym, jak rad udzielałem, głosiliby moje słowa całemu ludowi i sprowadzaliby ludzi ze zgubnych bezdroży, i odwracaliby ich od ich przewrotnych czynów.
23:23 - A czyż ja jestem tylko z bliska Bogiem - Pan mówi - a z daleka miałbym Bogiem nie być?
23:24 - Czy człowiek może się skryć w jakimś schowku tak, abym Ja go nie widział? - mówi Pan. - Czyż to nie Ja wypełniam niebiosa i ziemię?
23:25 - Słyszałem, jak przemawiali prorocy, którzy w moim Imieniu wygłaszają pełne kłamstw proroctwa. Powtarzali jeden po drugim: Miałem taki sen, miałem takie widzenie.
23:26 - Jak długo jeszcze nosić będą takie myśli w swych sercach owi prorocy fałszywie prorokujący i objawiający innym urojenia serc własnych?
23:27 - Usiłują - poprzez sny, które sobie wzajemnie opowiadają - pokryć zapomnieniem moje Imię wśród ludu. I tak oto ich ojcowie zapomnieli o moim Imieniu na korzyść Baala.
23:28 - Prorok, który miał jakiś sen, niech go jako własny sen opowiada. Ten zaś, który posłyszał moje słowa, niech je powtarza wiernie jako słowa moje. Bo co ma wspólnego słoma z czystym ziarnem? - mówi Pan -
23:29 - Lecz czy słowo moje nie pali jak ogień? Czy nie jest jak młot, który kruszy skały?
23:30 - Oto Ja powstanę przeciwko prorokom - mówi Pan - przeciw tym, którzy wykradają sobie wzajemnie moje słowa.
23:31 - Uderzę w proroków - mówi Pan - w tych, którzy rozpuściwszy swe języki, wygłaszają tylko własne proroctwa.
23:32 - Wystąpię przeciw tym, którzy w swych fałszywych proroctwach - mówi Pan - opowiadają o swoich widzeniach sennych i tak oszukują mój lud kłamstwami i urojeniami. Ja ich nie posyłałem, nie wydawałem im żadnych poleceń i dlatego są oni całkiem nieużyteczni - mówi Pan.
23:33 - A jeśli zapytają cię prorocy, kapłani albo zwykli ludzie, co jest tym brzemieniem Pana, to tak im odpowiesz: To wy jesteście brzemieniem dla Pana, wy, których Ja prawdziwie nie znoszę - tak mówi Pan.
23:34 - A jeśli któryś z proroków albo kapłanów lub ktoś spośród ludzi powie: Brzemię Pana, to surowo ukarzę tego człowieka, jego samego i cały jego dom.
23:35 - Oto, co powinniście mówić jedni do drugich: Co powiedział Pan?
23:36 - Nie mówcie już więcej o brzemieniu Pana. Jeśli ktoś jednak będzie o nim mówił, na nim samym zaciąży to brzemię. Bo wy ciągle fałszujecie słowa Boga żywego, Pana Zastępów, naszego Boga.
23:37 - Do proroka powinno się mówić: Co odpowiedział ci Pan? albo: Co mówił Pan?
23:38 - Gdyby wam jednak ktoś mówił: Brzemię Pana - wyrocznia Pana - wówczas tak każe powiedzieć Pan: Ponieważ nadal mówicie o brzemieniu Pańskim, choć wam wyraźnie zakazałem wspominać o brzemieniu Pańskim,
23:39 - wobec tego Ja wezmę was z tego miejsca, odrzucę sprzed mojego oblicza was samych i całe wasze miasto, dane kiedyś wam i waszym ojcom.
23:40 - I okryję was wstydem na wieki, hańbą, której nikt z was nie zdejmie i o której nikt nie zapomni.