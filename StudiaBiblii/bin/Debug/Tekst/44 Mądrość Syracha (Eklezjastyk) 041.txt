41:1 - O śmierci, jakże gorzko jest myśleć o tobie człowiekowi, który żyje szczęśliwie wśród tego, co posiada; człowiekowi, który doszedł do tego, że wiedzie mu się we wszystkim; człowiekowi, który może jeszcze rozkoszować się życiem!
41:2 - O śmierci, jakże pożądane jest twoje przyjście przez ludzi biednych i słabych, przez starców spracowanych i nękanych troskami, zbuntowanych i będących u kresu cierpliwości!
41:3 - Nie lękaj się więc wyroków śmierci, pomyśl o tych, co byli przed tobą, i o tych, co po tobie przyjdą.
41:4 - Jest to prawo, które Pan ustanowił dla wszelkiego ciała. Czemuż więc masz się buntować przeciw woli Najwyższego? Czy żyć będziesz dziesięć lat, sto czy tysiąc, w Szeolu nikt za to cię nie potępi.
41:5 - Synowie grzeszników - to potomstwo przewrotne, i tacy są wszyscy mieszkający w domach bezbożnych.
41:6 - Całe dziedzictwo potomstwa grzeszników ulegnie zagładzie, a oni sami żyją w wiecznym potępieniu
41:7 - Bezbożnego ojca znieważają dzieci, bo to przez niego one doznają hańby.
41:8 - Biada wam tedy, bezbożnicy, bo odeszliście od prawa Boga Najwyższego.
41:9 - Przychodzicie na świat, by wam złorzeczono, w chwili śmierci zejdziecie z waszym przekleństwem do grobu.
41:10 - Wszystko, co wyszło z ziemi, do ziemi musi wrócić, tak też przejdą bezbożni od przekleństwa do zupełnej zagłady.
41:11 - Ludzie zwykle opłakują ciała swoich zmarłych, a imię bezbożnych, ponieważ złe, zostanie zatarte.
41:12 - Dbaj o swoje imię, bo ono ci zostanie i przetrwa dłużej niż tysiąc przedmiotów ze złota.
41:13 - Życie szczęśliwe ma dni wyznaczone, a imię dobre trwać będzie na wieki.
41:14 - Synowie moi, rozważcie w spokoju moje pouczenia. Mądrość ukryta - to skarb niewidzialny. Z jednego i drugiego niewielki pożytek.
41:15 - Lepszy ten, który maskuje swoją głupotę, niż ten, który ukrywa własną mądrość.
41:16 - Wstydliwi zaś bądźcie tak, jak was pouczę. bo nie każdy wstyd jest godzien uznania i nie wszystko jest jednakowo cenione przez wszystkich.
41:17 - Przed ojcem i matką wstydź się wszelkiej rozwiązłości, a kłamstwa - przed przełożonym i władzę mającym.
41:18 - Przed sędzią i urzędnikami wstydź się przestępstwa, a wszelkiej nieprawości - przed zgromadzeniem ludu.
41:19 - Obłudy wstydź się przed bliźnim oraz przyjacielem, a kradzieży - przed mieszkańcami twojego osiedla.
41:20 - Wobec prawdy o Bogu i o Jego przymierzu wstydź się opierać łokciami na stole,
41:21 - dawać upominki tym, co nimi gardzą, nie odpowiadać tym, co cię pozdrawiają;
41:22 - przyglądać się pożądliwie bezwstydnej nierządnicy, wyrzekać się własnego krewnego,
41:23 - przywłaszczać sobie cząstkę należącą do drugiego lub upominek jemu dany, lub przyglądać się kobiecie, która jest zamężna;
41:24 - miewać schadzki niekiedy z dziewczyną służącą i podchodzić w złej myśli do jej łóżka;
41:25 - Wypowiadać słowa raniące przyjaciół albo wymawiać, że się komuś coś dało;
41:26 - Powtarzać lub opowiadać to, co się zasłyszało, albo wyjawiać powierzone sekrety.
41:27 - Wtedy poznasz, co to znaczy prawdziwy wstyd, i znajdziesz łaskę u wszystkich ludzi.