16:1 - Wtedy tak odpowiedział Hiob:
16:2 - To wszystko już słyszałem, a wasze pociechy tylko ból sprawiają.
16:3 - Czy skończyliście już tę gadaninę pustą? Co ciebie jeszcze skłania do mówienia?
16:4 - Mógłbym ja również tak jak wy przemawiać, gdybyście byli na moim miejscu. Prawiłbym piękne słowa i kiwałbym głową nad wami.
16:5 - Ustami bym was umacniał i wypowiadał słowa szczerego współczucia.
16:6 - Zacząłem mówić, lecz cierpienia trwają, przestałem mówić - ale też nie ustają.
16:7 - Jestem już do kresu sił zmęczony, wyrwałeś mnie spośród mych przyjaciół.
16:8 - Ze wszystkich stron mnie uciskasz, grozi mi zagłada, mój świadek mnie gubi i w oczy mi się sprzeciwia.
16:9 - Sroży się w swoim gniewie i wszędzie mnie ściga, zgrzyta na mnie zębami, wzrokiem mnie wróg mój przeszywa.
16:10 - Otworzyli przeciw mnie swoje usta i bili mnie okrutnie po twarzy, złączyli się wszyscy, by napadać na mnie.
16:11 - Bóg wydał mnie na pastwę złoczyńcom, oddał mnie w ręce grzeszników.
16:12 - Uderzył we mnie, gdy żyłem w pokoju, za grzbiet mnie uchwycił, roztrzaskał boleśnie i wziął mnie za cel swoich ataków.
16:13 - Zewsząd godziły we mnie Jego strzały, przeszywając bezlitośnie me nerki, żółć moja wylewała się na ziemię.
16:14 - I czynił tak wyłom po wyłomie, nacierał na mnie jak mocarz.
16:15 - Pokutnym worem okryłem swe ciało, popiołem czoło posypałem.
16:16 - Od płaczu twarz mam czerwoną i robi mi się już w oczach ciemno.
16:17 - Lecz żadna nieprawość rąk moich nie kala i czysta jest moja modlitwa.
16:18 - Obyż ziemia nie pochłonęła krwi mojej, niech nie zagłusza mego krzyku o pomoc!
16:19 - W niebie jest teraz Ten, co świadczy o mnie, mój Obrońca zasiadający wysoko.
16:20 - Gdy moi przyjaciele okazują mi wzgardę, me oczy ze łzami ku Bogu kieruję.
16:21 - Niech On sam rozstrzygnie spór człowieka z Bogiem, jak sprawę między jednym człowiekiem a drugim.
16:22 - Już tylko kilka lat upłynie i tam będę musiał się udać, skąd nie ma powrotu.