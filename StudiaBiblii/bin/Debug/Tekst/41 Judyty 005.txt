5:1 - Holofernes, naczelny dowódca wojsk asyryjskich, do wiedział się wkrótce, że Izraelici przygotowują się do wojny, że już zamknęli wszystkie przejścia górskie, że umocnili wszystkie szczyty, a w dolinach poustawiali zapory.
5:2 - Na wieść o tym rozgniewał się bardzo i wezwał do siebie wszystkich książąt moabskich, ammonickich przywódców wojskowych, a także zarządców okolic nadmorskich,
5:3 - i powiedział im tak: Powiedzcie mi, synowie Kanaanu, co to są za ludzie, którzy mieszkają w górach? Jak się nazywają zamieszkane przez nich miasta? Ilu mogą oni mieć wojowników i w czym tkwi ich moc oraz siła? Kto jest ich królem, kto dowodzi ich wojskami?
5:4 - Dlaczego spośród wszystkich ludów zachodnich tylko oni jedni nie wyszli mi na spotkanie?
5:5 - Odpowiedział mu na to Achior, przywódca Ammonitów: Racz, panie mój, wysłuchać tego, co pragnie ci powiedzieć twój sługa. Chcę powiedzieć ci całą prawdę o ludziach, którzy zamieszkują pobliskie góry. Ani jedno fałszywe słowo nie wyjdzie z ust twego sługi.
5:6 - Ludzie ci są potomkami Chaldejczyków.
5:7 - Osiedlili się oni początkowo w Mezopotamii, ponieważ nie chcieli już dłużej służyć bogom swych ojców na ziemi chaldejskiej.
5:8 - Odstąpili od wiary swoich przodków i zaczęli czcić Boga zastępów niebieskich, którego uznali za swego Boga. Dlatego również Chaldejczycy usunęli ich z ziemi bogów chaldejskich. Znaleźli oni schronienie w Mezopotamii, gdzie też zatrzymali się na pewien czas.
5:9 - Ale ich Bóg nakazał im pozostawić ich osiedla i udać się do Kanaanu, gdzie też się osiedlili. Z czasem zdobyli znaczne bogactwa w postaci złota, srebra i licznych stad zwierząt.
5:10 - Ponieważ jednak Kanaan nawiedziła klęska głodu, udali się do Egiptu i pozostawali tam tak długo, na jak długo starczyło im pożywienia. Tam też stali się tak liczni, że nikt nie był już w stanie ich zliczyć.
5:11 - Wystąpił tedy przeciwko nim król Egiptu i powziął chytry zamiar wytracenia ich ciężką pracą przy wyrobie cegieł. Gnębił ich i traktował jak zwykłych niewolników.
5:12 - Wtedy zaczęli błagać o pomoc Boga. I nawiedził Bóg cały Egipt różnymi plagami, przed którymi nie było żadnego ratunku. Dlatego wypędzili ich Egipcjanie ze swojego kraju.
5:13 - Bóg zaś osuszył przed nimi Morze Czerwone,
5:14 - przywiódł ich do góry Synaj i aż do Kadesz-Barnea, usuwając z ich drogi wszystkich mieszkańców pustyni.
5:15 - Potem osiedlili się w kraju Amorytów i ostrzem mieczy swoich wojowników wytracili wszystkich mieszkańców Cheszbonu. Następnie przeprawili się przez Jordan i zajęli całą górzystą część kraju,
5:16 - usuwając po drodze Kananejczyków, Peryzzytów, Jebuzytów, Sychemitów oraz wszystkich Girgaszytów. Przez dłuższy czas pozostawali na ich ziemiach.
5:17 - Wiodło im się dobrze, dopóki nie zaczęli grzeszyć przeciwko swemu Bogu. Bóg, który się nimi opiekował, nie znosi bowiem żadnej nieprawości.
5:18 - Kiedy więc zaczęli schodzić z drogi wskazanej im przez Boga, wielu z nich zginęło w coraz to liczniejszych wojnach, a w końcu wielu musiało pójść jako wygnańcy do niewoli, która ich czekała w obcym kraju. Świątynia ich Boga została zrównana z ziemią, a wszystkie ich miasta dostały się w ręce wrogów.
5:19 - Ale potem znów żebrali o pomoc swego Boga i wrócili do ojczyzny spośród obcych ludów, między którymi zostali rozproszeni. Ponownie zamieszkali Jerozolimę, w której znajduje się ich świątynia, i osiedlili się na nowo w opuszczonych kiedyś okolicach górskich.
5:20 - Teraz zatem, panie mój i władco, jeśli ciąży na tym ludzie jakaś wina, jeśli dopuścił się jakiegoś grzechu przeciwko swemu Bogu, to będziemy wiedzieli, że sam stał się winien swojego nieszczęścia. Sami też wejdziemy na góry i sprowadzimy na nich zagładę.
5:21 - Gdyby się jednak okazało, że lud jest bez winy, to racz poniechać o mój panie walki. Jeśli bowiem wystąpisz przeciw nim, ich Pan Bóg mógłby pośpieszyć im z pomocą, a my stalibyśmy się pośmiewiskiem dla całej ziemi.
5:22 - Usłyszawszy te słowa Achiora wszyscy zebrani wokół namiotu zaczęli głośno szemrać. Dowódcy wojskowi Holofernesa, a także wszyscy mieszkańcy nadbrzeżnych okolic oraz Moabici domagali się, żeby zgładzono Achiora.
5:23 - Mówili bowiem: Wcale nie lękamy się Izraelitów. Są to ludzie, którzy nie potrafią i nie mają siły stawić czoła w walce.
5:24 - Dlatego pozwól nam, władco Holofernesie, ruszyć w góry i ich zaatakować, a na pewno wszyscy legną u twoich stóp.