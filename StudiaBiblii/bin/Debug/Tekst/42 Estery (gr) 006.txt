6:1 - (10:3a) Mówił Mardocheusz: Wszystko to zawdzięczamy Bogu.
6:2 - (10:3b) Przypominam sobie, jak mi się to wszystko kiedyś śniło. Wszystko się sprawdziło.
6:3 - (10:3c) Widziałem wtedy małe źródełko, które przemieniło się z czasem w potężny potok obfitujący w wodę; zobaczyłem znów wiele światła i wschodzące na nowo słońce i wielką wodę. Otóż tym potokiem obfitującym w wodę była Estera, którą król poślubił i uczynił królową.
6:4 - (10:3d) Dwa smoki, które wtedy widziałem - to ja i Haman,
6:5 - (10:3e) a narody tamte - to ci wszyscy, którzy zamierzali zgładzić Żydów;
6:6 - (10:3f) mój zaś lud - to Izraelici, którzy wołali o pomoc Boga i zostali ocaleni. Pan uratował swój lud, Pan wybawił nas od wszystkich owych ucisków, Bóg uczynił znaki i cuda tak wielkie, jakich przedtem nigdy jeszcze nie dokonał wśród innych narodów.
6:7 - (10:3g) Dlatego spotkały ludzkość jakby dwa przeznaczenia: jedno dla ludu Bożego, drugie dla pozostałych narodów.
6:8 - (10:3h) Wypełnić się miały te obydwa przeznaczenia w określonej godzinie i w wyznaczonym czasie, czyli w dniu sądu, jaki miał się dokonać przed obliczem Boga nad wszystkimi narodami.
6:9 - (10:3i) Bóg wspomniał na lud, który jest Jego dziedzictwem; wejrzał na ten lud i przyznał mu jego prawa.
6:10 - (10:3k) Dni te w miesiącu Adar, to znaczy czternasty i piętnasty tego miesiąca, mają być obchodzone uroczyście przez Jego naród izraelski po wszystkie czasy i pokolenia na oczach Boga, razem przez cały lud, ze szczególną radością.
6:11 - (10:3l) W czwartym roku panowania Ptolemeusza i Kleopatry pismo to, dotyczące święta Purim przynieśli: Dozyteusz, który uważał się za kapłana i lewitę oraz syn jego Ptolemeusz. Ten według powszechnego mniemania wiarygodny list został przetłumaczony przez Lizymacha z Jerozolimy, syna Ptolemeusza.