15:1 - Tak właśnie postępuje każdy bogobojny, a ten, kto trzyma się prawa, już posiadł roztropność.
15:2 - A ona kroczy przed nim niby matka rodzona i przygarnia go ku sobie jak nowo poślubiona małżonka.
15:3 - Karmi go chlebem swojej roztropności i daje mu do picia wodę swej mądrości.
15:4 - A on wsparłszy się na niej, nigdy nie upadnie, gdy zaś zbliży się do niej, nie dozna zawstydzenia.
15:5 - Ona go wyniesie nad wszystkich jego towarzyszy i otworzy mu usta pośród zgromadzenia.
15:6 - I tak znajdzie szczęście i wieniec wesela, a w nagrodę otrzyma udział w wiecznej chwale.
15:7 - Głupcy nigdy jej nie posiądą, czyniący nieprawość nigdy jej nie zobaczą.
15:8 - Trzyma się ona z dala od wszystkich pyszałków, a kłamcy nawet o niej nie marzą.
15:9 - Usta grzesznika nigdy jej nie pochwalą, ponieważ Pan takiemu jej nigdy nie daje.
15:10 - Bo mądrość jest chwały odwiecznej wyrazem i tylko mądrym może Pan kierować.
15:11 - Nie mów, że to Pan sprawił, iż zacząłeś grzeszyć, bo On nigdy nie czynił tego, co budzi w Nim odrazę.
15:12 - Nie mów, że to On doprowadził cię do zguby, bo grzesznik nie jest Mu potrzebny.
15:13 - Obca jest Panu wszelka niegodziwość, nie ma z nią nic wspólnego żaden bogobojny.
15:14 - To On stworzył na początku każdego człowieka i dał mu możność rozstrzygania o wszystkim.
15:15 - Jeżeli zechcesz, zachowasz Jego przykazania; jeśli chcesz, możesz pozostać im wierny.
15:16 - Masz wciąż przed sobą i ogień, i wodę, możesz wyciągnąć rękę po co tylko zechcesz.
15:17 - I tak znalazł się człowiek wobec życia i śmierci, od jego woli zależy to, co sobie wybierze.
15:18 - Wielka jest bowiem ponad wszystko mądrość Pana niebios, który jest wszechmocny i wszystko dostrzega.
15:19 - Oczy Jego skierowane są na tych, którzy się Go boją, On dobrze zna wszystkie ludzkie czyny.
15:20 - Nikomu nie nakazał, żeby był bezbożny, nikomu nie pozwolił, by popełniał grzechy.