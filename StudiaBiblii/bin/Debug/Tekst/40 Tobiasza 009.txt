9:1 - Tobiasz powiedział do Rafała:
9:2 - Bracie Azariaszu! Przygotuj sobie czterech służących oraz dwa wielbłądy i udaj się do Raga.
9:3 - Odnajdziesz tam Gabaela, pokażesz mu pokwitowanie, odbierzesz od niego pieniądze i poprosisz go, żeby przybył na moje gody weselne.
9:4 - Wiesz przecież, że mój ojciec liczy każdy dzień, a ja w niczym nie mogę mu sprawić zawodu.
9:5 - Wiesz również, do czego Raguel się zobowiązał. Jego przysięga mnie również zobowiązuje. Udał się tedy Rafał - z czterema sługami i dwoma wielbłądami - do Raga w Medii. Odnaleźli Gabaela, pokazali mu pokwitowanie i opowiedzieli o małżeństwie Tobiasza, syna Tobiasza, i przekazali zaproszenie na gody weselne. Gabael przystąpił natychmiast do liczenia worków z nienaruszonymi pieczęciami. Wszystko załadowali na wielbłądy
9:6 - i wczesnym rankiem ruszyli, by zdążyć na gody weselne. Kiedy przybyli do Raguela, zastali tam właśnie Tobiasza zasiadającego przy stole. Powstał szybko i przywitał Gabaela, a ten rozpłakał się i powiedział: O mężu wspaniały, synu szlachetnego ojca, człowieka prawego i dobrego dla wszystkich! Niech Pan obdarza błogosławieństwem niebios ciebie, twoją małżonkę oraz twego ojca i matkę! Niech będzie uwielbiony Bóg za to, że pozwolił mi oglądać żywy obraz mojego krewnego Tobiasza.