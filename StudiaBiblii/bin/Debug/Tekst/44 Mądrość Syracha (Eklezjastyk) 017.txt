17:1 - Z ziemi stworzył Pan również człowieka, aby znów go kiedyś oddać tejże ziemi.
17:2 - Ludziom dał dokładną liczbę dni i czas określony, i oddał w ich ręce wszystko, co tylko jest na ziemi.
17:3 - Obdarzył ich mocą podobną do swojej i stworzył wszystkich na podobieństwo własne.
17:4 - Z Jego woli miały się ich bać wszystkie stworzenia; dał im władzę nad zwierzętami i nad wszelkim ptactwem.
17:5 - ---
17:6 - Ukształtował ich usta, język, oczy i uszy, a do myślenia dał im wszystkim serca.
17:7 - Napełnił ich wszystkich mądrością i wiedzą i sprawił, że wiedzieli, co złe i co dobre.
17:8 - W ich serca wylał pełnię swego światła, by lepiej mogli dostrzegać wielkość dzieł Jego.
17:9 - ---
17:10 - A oni uwielbiać będą Jego święte imię, opowiadając o wspaniałości wszystkich Jego stworzeń.
17:11 - Pomnażał ich wiedzę i obdarzył ich prawem do ich życia.
17:12 - Zawarł też z nimi przymierze na wieki i objawił im swoje ukryte wyroki.
17:13 - A ich oczy podziwiały wielkość Jego chwały, zaś ich uszy słuchały wspaniałości Jego głosu.
17:14 - I powiedział im, by się strzegli zła niebezpiecznego, i dał im przykazania, jak winni żyć z bliźnimi.
17:15 - Jawne Mu było wszystko, cokolwiek czynili, nic nie mogło się ukryć przed Jego oczyma.
17:16 - ---
17:17 - Na czele każdego ludu postawił księcia, Izrael zaś pozostał cząstką swego Pana.
17:18 - ---
17:19 - Wszystkie ich poczynania są przed Nim jak słońce, oczy Jego wciąż widzą ich postępowanie.
17:20 - Żadna z nieprawości nie ukryje się przed Nim, a wszystkie ich grzechy są jawne dla Pana.
17:21 - ---
17:22 - Jałmużna, którą ktoś daje, jest w oczach Jego jak pieczęć, każde dzieło dobre jest dla Niego jak źrenica oka.
17:23 - Ale dnia pewnego wstanie i wszystkim zapłaci, na ich głowy złoży im zapłatę.
17:24 - Tym, co się nawracają, daje możność powrotu i podnosi na duchu tych, co już zwątpili.
17:25 - Nawróć się tedy do Pana i przestań grzeszyć, proś Go usilnie o łaskę i nie obrażaj więcej.
17:26 - Wróć do Najwyższego i porzuć nieprawość, I nabierz odrazy do wszelkiej niegodziwości.
17:27 - Bo któż będzie wychwalał Najwyższego w zaświatach, jeśli nie uczynią tego żywi, chwałę Mu oddając?
17:28 - Nie głosi chwały zmarły, ten którego nie ma, wysławia Pana ten tylko, kto cieszy się życiem.
17:29 - O, jak wielkie jest miłosierdzie Pana po wsze czasy i Jego dobroć dla tych, co się doń zwracają.
17:30 - Bo człowiek nie może nigdy posiadać wszystkiego, gdyż syn człowieczy nie jest nieśmiertelny.
17:31 - Cóż jest bardziej jasnego od słońca, a i ono przemija, ciało i krew mogą wyhodować jedynie przewrotność.
17:32 - Dla tego, który patrzy z wysoka na wszystkie progi, ludzie są tylko ziemią i ulotnym pyłem.