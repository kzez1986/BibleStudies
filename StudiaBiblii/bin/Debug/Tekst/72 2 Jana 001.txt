1:1 - Ja, prezbiter, [piszę] do Wybranej Pani i do jej dzieci, które miłuję w prawdzie - zresztą nie tylko ja sam, lecz wszyscy, którzy znają prawdę -
1:2 - ponieważ prawda trwa w nas i pozostanie z nami na wieki.
1:3 - Bóg Ojciec i Syn Jego, Jezus Chrystus, niech ześlą na nas swoją łaskę, miłosierdzie i pokój w prawdzie i w miłości.
1:4 - Uradowałem się bardzo spotkawszy wśród twoich dzieci takie, które postępują zgodnie z prawdą i słuchają przykazań, jakie otrzymaliśmy od Ojca.
1:5 - Teraz zaś proszę cię, Pani, żebyśmy się wzajemnie miłowali. Kiedy to piszę, nie głoszę wcale nowego przykazania, lecz to które nas obowiązywało od samego początku.
1:6 - Miłość sprowadza się ostatecznie do tego, żeby zachowywać Jego przykazanie, o którym usłyszeliście już na samym początku, by według niego postępować.
1:7 - Na świecie zaś pojawiło się już wielu pseudonauczycieli nie uznających tego, że Jezus Chrystus przyszedł [na świat] w ludzkim ciele. Każdy z nich jest prawdziwym zwodzicielem i Antychrystem.
1:8 - Dokładajcie więc wszelkich starań, byście nie stracili tego, coście zdobyli za cenę tak wielkiej pracy; czyńcie wszystko, by sobie zasłużyć na pełną zapłatę.
1:9 - Ktokolwiek zmierza do czegoś „doskonalszego”, a nie trwa w nauce Chrystusa, ten nie żyje w jedności z Bogiem. Każdy zaś, kto przestrzega nauki [Chrystusa], trwa w łączności z Ojcem i Synem.
1:10 - Jeśli ktoś przychodzi do was z inną niż ta nauką, nie przyjmujcie go do domu i nawet nie pozdrawiajcie go.
1:11 - Kto bowiem pozdrawia takiego, już staje się współuczestnikiem jego złych czynów.
1:12 - Jeszcze wiele miałbym wam do napisania, ale nie chcę się ograniczać jedynie do karty i atramentu. Mam nadzieję, że przybędę do was osobiście i pomówię z wami wprost, aby radość nasza była pełna.
1:13 - Dzieci twej Siostry Wybranej [przez Pana] przesyłają ci pozdrowienia.