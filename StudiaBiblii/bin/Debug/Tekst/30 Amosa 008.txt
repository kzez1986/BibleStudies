8:1 - A oto, co pokazał mi Pan w kolejnym widzeniu: Zobaczyłem kosz pełen dojrzałych owoców.
8:2 - A [Pan]) mnie zapytał: Co widzisz, Amosie? Odpowiedziałem więc: Widzę kosz pełen dojrzałych owoców. Wtedy Pan rzekł do mnie: Lud mój jest już dojrzały do zagłady. Tym razem już im nie przebaczę.
8:3 - W dniu owym radosne pieśni pałacowe zmienią się w żałobne lamentacje. Tak powiedział Pan. Wszędzie leży pełno trupów, są porozrzucane dokoła. Cisza.
8:4 - Posłuchajcie mnie, wy, którzy uciskacie słabych, wy, którzy ubogich gnębicie w całym kraju.
8:5 - Pytacie z niecierpliwością: Kiedyż skończą się święta nowiu księżyca? - chcielibyśmy już zacząć sprzedawać nasze zboże. Kiedyż skończy się szabat? - chcielibyśmy otworzyć nasze spichlerze, umniejszać miary, a podnosić ceny, fałszując odważniki.
8:6 - Chcemy znów za pieniądze kupować bezbronnych, biedaków - za jedną sandałów parę, pieniądze brać będziemy nawet za śmieci ze zboża.
8:7 - Poprzysiągł Pan tedy na dumę Jakuba: Żadnego z twoich uczynków nigdy nie zapomnę.
8:8 - Czy już dlatego tylko nie zadrży cała ziemia? Czyż smutek nie powinien ogarnąć wszystkich jej mieszkańców? Czyż nie powinna się wzburzyć jak Nil cała ziemia, a potem znów opaść jak owa potężna Egiptu rzeka?
8:9 - W dniu owym - wyrocznia Boga i Pana - sprawię, że słońce już w południe zajdzie i w pełni dnia ciemności rozciągnę nad ziemią.
8:10 - Wasze święta radosne w żałobę zamienię i wszystkie wasze pieśni - w smutne lamentacje. Wszystkich przyodzieję w wory pokutników i sprawię, że z głów powypadają ludziom wszystkie włosy. I cały kraj okryję bolesną żałobą, taką jak po śmierci syna jedynaka. I będą dni ostatnie jakby dniem gorzkiej śmierci.
8:11 - Oto nadchodzą dni - wyrocznia Boga i Pana - w których ześlę na kraj cały głód bardzo dotkliwy. Nie będzie to jednak głód chleba ani wody pragnienie, lecz prawdziwa tęsknota za słowem Pańskim.
8:12 - Będą się ludzie wtedy błąkać od morza do morza, od strony północnej ciągnąć ku wschodowi i wszędzie szukać będą Pańskiego słowa, lecz znaleźć go nie będą umieli.
8:13 - W dniu owym padać będą z pragnienia piękne młode dziewczęta i równie piękni młodzieńcy.
8:14 - Wszyscy ci, co przysięgali na samarytańskie podobizny bożków, ci, co mówią: Na życie twego boga, Danie! na życie twego umiłowanego Beer-Szebo, wszyscy oni padną wtedy na ziemię i już się z niej nie podniosą.