7:1 - Nie sądźcie, abyście nie byli sądzeni.
7:2 - Jak bowiem wy innych będziecie sądzić, tak też i was osądzą, a jaką miarą sami mierzyć będziecie, taką i wam odmierzą.
7:3 - Jakże to jest, że widzisz w oku brata malutką zadrę, a we własnym oku nie dostrzegasz całej belki?
7:4 - Albo jakże ty możesz mówić swemu bratu: Pozwól, że usunę ci zadrę z oka - podczas gdy sam nosisz we własnym oku całą belkę?
7:5 - Obłudniku, usuń najpierw ową belkę z własnego oka, to będziesz lepiej widział, jak usunąć zadrę z oka twego brata.
7:6 - Nie dawajcie psom tego, co święte, nie rzucajcie pereł przed wieprze; mogą je bowiem podeptać, a potem rzucą się na was, aby i was rozszarpać.
7:7 - Proście, a będzie wam dane; szukajcie, a znajdziecie; stukajcie, a otworzą wam.
7:8 - Ktokolwiek bowiem prosi - otrzymuje, kto szuka - znajduje, a kto stuka - temu otwierają.
7:9 - Bo czy ktoś z was poda kamień własnemu dziecku, które prosi o chleb?
7:10 - Albo gdy prosi o rybę, czy poda mu węża?
7:11 - Jeśli tedy wy, choć tak niedoskonali jesteście, potraficie dawać rzeczy dobre waszym dzieciom, to o ileż bardziej same dobrodziejstwa ześle Ojciec wasz Niebieski tym, którzy Go o to proszą!
7:12 - Tak więc to, co chcecie, by wam inni czynili, wy sami innym czyńcie. To jest bowiem Prawo i Prorocy.
7:13 - Wchodźcie przez bramę wąską, bo szeroka i przestronna droga prowadzi do zatracenia. A tak wielu nią kroczy!
7:14 - Lecz brama, przez którą wchodzi się do życia, jest ciasna, a droga, która tam wiedzie, jest wąska. I tak niewielu ją znajduje !
7:15 - Strzeżcie się fałszywych proroków, tych, co to przychodzą do was w owczej skórze, ale wewnątrz są to wilki drapieżne.
7:16 - Po ich owocach rozpoznacie ich. Bo czyż zbiera się winogrona z cierni albo figi z ostu?
7:17 - Tak więc każde drzewo dobre - rodzi owoce dobre, a drzewo złe - złe owoce rodzi.
7:18 - Dobre drzewo nie może nawet rodzić złych owoców, a złe drzewo nie może rodzić owoców dobrych.
7:19 - Wszelkie drzewo, które nie rodzi dobrego owocu, zostanie wycięte i wrzucone do ognia.
7:20 - Po ich owocach poznacie ich.
7:21 - Do królestwa niebieskiego wejdzie nie ten, kto mówi: Panie, Panie, lecz ten, kto czyni wolę Ojca Niebieskiego.
7:22 - Wielu będzie mówić dnia owego: Panie, Panie, czyż nie prorokowaliśmy w imię Twoje? Czyż nie w imię Twoje wyrzucaliśmy czarty? Czyż nie dokonaliśmy w imię Twoje wielu cudów?
7:23 - A wtedy powiem im otwarcie: Nigdy was nie znałem; odejdźcie ode Mnie, wy, którzy się dopuszczacie nieprawości.
7:24 - Tak więc ktokolwiek słucha słów moich i według nich postępuje, podobny jest do człowieka, który buduje sobie dom na skale.
7:25 - Spadł deszcz, wezbrały potoki, zerwały się wichry i uderzyły w ten dom, lecz on się nie zawalił, bo zbudowany był na skale.
7:26 - Przeciwnie zaś: kto słucha słów moich, lecz nie wprowadza ich w życie, ten jest podobny do człowieka niemądrego, który buduje swój dom na piasku.
7:27 - Przyszła ulewa, wezbrały potoki, zerwały się wichry i uderzyły w ten dom, a on zawalił się i zostało po nim tylko wielkie rumowisko.
7:28 - A kiedy Jezus przestał mówić, zdumienie ogarnęło rzeszę,
7:29 - bo nauczał jak ktoś, kto ma władzę, a nie jak uczeni w Piśmie.