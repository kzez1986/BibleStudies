7:1 - Kiedy zbliżali się do Ekbatany, Tobiasz powiedział: Azariaszu, bracie mój, zaprowadź mnie prosto do naszego brata Raguela. A kiedy przyszli do domu Raguela, zobaczyli samego Raguela siedzącego w bramie, która prowadziła na dziedziniec. Pierwsi go pozdrowili, na co on odpowiedział: Pozdrawiam was, bracia, witam całym sercem. I wprowadził ich do domu.
7:2 - Potem powiedział do swojej żony, Edny: Jakże ten młodzieniec jest podobny do mojego krewnego, Tobiasza!
7:3 - Edna zapytała: Skąd jesteście, drodzy bracia? A oni odpowiedzieli: Jesteśmy spośród synów Neftalego, którzy żyją na wygnaniu w Niniwie.
7:4 - Zapytała ich tedy: A czy znacie brata naszego, Tobiasza? Oni na to: Tak, znamy!
7:5 - Zaczęła więc pytać dalej: Jak mu się powodzi? Oni odpowiedzieli: Żyje i jest zdrów. A Tobiasz dodał: To jest mój ojciec.
7:6 - Wtedy zerwał się Raguel i płacząc uściskał go. I tak mówił dalej: Niech cię Bóg błogosławi, mój chłopcze! Masz wspaniałego ojca. Jakież to nieszczęście, że człowiek tak prawy i dobry dla wszystkich utracił wzrok.
7:7 - Płakała także jego żona Edna i córka ich, Sara.
7:8 - Potem zabito barana i przygotowano wspaniałą ucztę.
7:9 - Kiedy się już umyli, wykąpali i zasiedli do stołu, Tobiasz zapytał Rafała: Bracie Azariaszu, poprosisz Raguela, żeby mi dał moją siostrę Sarę za żonę?
7:10 - Słowa te usłyszał także Raguel i natychmiast rzekł do młodzieńca: Jedz i pij spokojnie, i bądź dobrej myśli. Nikt prócz ciebie, bracie mój, nie ma prawa wziąć mojej córki Sary za żonę. Ja sam nie mam już prawa oddać jej komuś innemu za żonę, ponieważ ty właśnie jesteś jej najbliższym krewnym. A teraz, mój drogi, muszę ci wyznać całą prawdę.
7:11 - Dawałem moją córkę za żonę już siedmiu mężom, spośród naszych braci, ale każdy z nich umierał, gdy pierwszej nocy zbliżał się do niej w jej komnacie. Lecz ty, synu mój, jedz i pij spokojnie, Pan nie odmówi wam swojej łaski i pokoju.
7:12 - Na to odrzekł Tobiasz: Nie chcę słyszeć ani o jedzeniu, ani o piciu, dopóki nie dowiem się, jaka jest twoja względem mnie wola. Wtedy Raguel odpowiedział: Wyrażam zgodę. Ponieważ według przepisów prawa Mojżeszowego tobie ona się należy, oznacza to, że niebiosa przeznaczają ją dla ciebie. Przekazuję ci więc twoją siostrę. Od tej chwili ty jesteś jej bratem, a ona twoją siostrą. Dzisiaj staje się twoją na zawsze. Pan, Władca niebios, niech okaże wam tego wieczoru, mój synu, swoją dobroć, niech was obdarzy swoją łaską i pokojem.
7:13 - Potem kazał Raguel zawołać swą córkę, Sarę, ujął ją za rękę i przekazał Tobiaszowi, mówiąc: Daję ci ją. To prawo zapisane w księdze Mojżesza przyznaje ci ją za żonę. Weź ją ze sobą i zaprowadź spokojnie do domu twego ojca. A Pan, Władca niebios, niech będzie z wami w drodze.
7:14 - Następnie matce polecił przynieść zwój [papirusowy]. Spisano umowę małżeńską na mocy której oddawał on swoją córkę Tobiaszowi za żonę, zgodnie z przepisami prawa Mojżesza. Dopiero wtedy usiedli do posiłku.
7:15 - W pewnej chwili zawołał Raguel swoją żonę Ednę i powiedział do niej: Siostro moja, przygotuj jedną z izb i wprowadź do niej Sarę.
7:16 - A ona uczyniła, co jej nakazał i wprowadziła [do przygotowanej izby] Sarę. Edna zaczęła płakać, a potem, ocierając łzy powiedziała:
7:17 - Bądź dobrej myśli, córko. Niech Pan twój smutek przemieni w radość. Ufaj, córko. I wyszła od niej.