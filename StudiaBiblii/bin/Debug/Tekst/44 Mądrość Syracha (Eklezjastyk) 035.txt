35:1 - Zachowywać Prawo - to pomnażać ofiary, przykazania wypełniać - to składać dziękczynienia.
35:2 - Okazywać się miłosiernym - to ofiarę składać z mąki najczystszej, rozdawać jałmużnę - to składać ofiarę uwielbienia.
35:3 - Odwracać się od zła - to sprawiać radość Panu, unikać nieprawości - to składać dar przebłagania.
35:4 - Nie pojawiaj się przed Panem z pustymi rękami, bo wszystko Mu się należy zgodnie z przykazaniem.
35:5 - Ofiarą sprawiedliwego ołtarz się rozwesela, wonność tej ofiary sięga Najwyższego.
35:6 - Miłe są Bogu dary, które składa prawy, a pamięć o nich nigdy nie zaniknie.
35:7 - Swoją hojnością uwielbiaj Pana i nie bądź skąpy, gdy składasz pierwociny swych plonów.
35:8 - Ilekroć składasz ofiarę, miej pogodne oblicze, gdy składasz dziesięciny, bądź zawsze radosny.
35:9 - Dawaj Najwyższemu tak, jak On dał tobie, z całą hojnością, według twych możliwości.
35:10 - Pan bowiem za wszystko człowiekowi odpłaca i tobie też przekaże siedmiokrotną nagrodę.
35:11 - Nie usiłuj przekupić Go upominkami, bo On niczego nie przyjmie od Ciebie, i nadziei nie pokładaj w ofiarach bezbożnych.
35:12 - Pan jest bowiem sędzią sprawiedliwym dla wszystkich.
35:13 - Nie stanie po drugiej stronie, żeby skrzywdzić biedaka, i wsłuchuje się zawsze w głosy uciśnionych.
35:14 - Nie jest On nieczuły na błagania sieroty ani wdowy, kiedy się skarżą.
35:15 - Bo czyż łzy wdowy nie spływają po policzkach i czy jej krzyk nie dosięgnie w końcu sprawcy?
35:16 - Kto służy Bogu z całego serca, jest mile widziany przez Boga, a głos jego dociera aż po same obłoki.
35:17 - Modlitwa pokornego przenika obłoki, a on nie jest pocieszony, póki go Bóg nie wysłucha.
35:18 - Nie przestanie, dopóki Najwyższy nie wejrzy na niego i nie przyzna racji sprawiedliwym, przywracając porządek.
35:19 - A Pan nie będzie zwlekał i wystawi ich na próbę.
35:20 - Zetrze biodra gwałtowników i dokona pomsty na narodach.
35:21 - Wygubi wielu unoszących się pychą i bezlitośnie pokruszy berła bezbożnych;
35:22 - Każdemu odda według jego czynów, a czyny ludzkie oceni według serc człowieczych.
35:23 - Na swój lud wyda wyrok sprawiedliwy i napełni go radością w miłosierdziu swoim.
35:24 - Na czasy ucisku dobre bywa miłosierdzie, tak jak fale deszczu, gdy nadejdzie susza.