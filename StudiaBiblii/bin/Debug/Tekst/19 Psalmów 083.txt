83:1 - Pieśń. Psalm Asafa.
83:2 - Nie milcz już dłużej, o Boże, nie pozostawaj w ciszy, o Boże, racz się odezwać!
83:3 - Patrz, jak burzą się wrogowie Twoi i głowę przeciw Tobie podnoszą ci, co Cię nienawidzą.
83:4 - Przeciwko Twemu ludowi snują zgubne plany i zmawiają się przeciwko chroniącym się u Ciebie.
83:5 - I mówią: Musimy ich wyniszczyć spośród narodów; nikt już nie będzie wspominał Izraela.
83:6 - Podejmują zgodne postanowienie i zawierają przeciw Tobie przymierze.
83:7 - Namioty Edomu oraz Izmaela, Moabici razem z Hagrytami.
83:8 - Gebal, Ammon i Amalek, Filistyni i mieszkańcy Tyru.
83:9 - Dołącza się do nich także Assur i ramię swoje wyciąga ku synom Lota.
83:10 - Uczyń im jak Madianowi i Siserze albo jak Jabinowi nad potokiem Kiszon,
83:11 - lub jak tym, których wytraciłeś pod Endor. Stali się wszyscy nawozem dla pola.
83:12 - Z książętami ich postąp jak z Orebem i Zeebem, wszystkim zaś ich przywódcom uczyń to, coś uczynił Zebachowi i Salmunnie.
83:13 - I wszystkim, którzy mówili, że wezmą krainę Pańską.
83:14 - O Boże mój, spraw, by byli jak pył rozproszeni, by się poczuli jak źdźbło słomy przed burzą.
83:15 - Jak ogień, który całe lasy trawi, jak płomienie, które ogarniają góry,
83:16 - tak Ty przepędź ich stąd jak huragan, jak burza napełnij ich lękiem!
83:17 - Oblicze ich hańbą okryj, Panie, by zaczęli szukać imienia Twego.
83:18 - Niech będą zawstydzeni i zatrwożeni na wieki, niech się okryją hańbą i niech zginą.
83:19 - Niech poznają, że to Ty jesteś, i „Pan” jest Twoje imię, i że Tyś jeden Najwyższy ponad całą ziemią.