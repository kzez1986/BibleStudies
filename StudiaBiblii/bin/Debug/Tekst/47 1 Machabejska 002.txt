2:1 - Wtedy pojawił się pewien kapłan imieniem Matatiasz, z pokolenia Joariba. Ojciec Matatiasza, Jan, był synem Symeona. Sam Matatiasz pochodził z Jerozolimy, ale z czasem osiedlił się w Modin.
2:2 - Miał on pięciu synów: Jana, którego nazywano także Gaddi,
2:3 - Szymona, noszącego przydomek Tassi,
2:4 - Judę, znanego pod przydomkiem Machabeusz,
2:5 - Eleazara, zwanego również Auaran i Jonatana, o przydomku Apfus.
2:6 - Widząc te wszystkie bezbożności, których dopuszczono się w Judzie i w Jerozolimie, Matatiasz powiedział:
2:7 - Ach, po cóż ja na świat przyszedłem? By patrzeć, jak wyniszcza się mój naród i bezcześci się święte miasto? Bezradnie muszę patrzeć, jak przemocą zajmuje je nieprzyjaciel i jak wszystkie święte miejsca dostają się w obce ręce.
2:8 - Świątynia wygląda jak człowiek pozbawiony czci wielkiej,
2:9 - zabrano z niej wszystkie kosztowności. Na miejscach publicznych zabijano dzieci mego narodu, jego młodzieńcy padali pod mieczami wrogów.
2:10 - Czy jest naród, który by nie otrzymał choć kawałka jego ziemi lub nie uczestniczył w grabieniu jego mienia?
2:11 - Odebrano temu narodowi całe jego piękno, a jego wolni synowie stali się niewolnikami.
2:12 - Popatrzcie na naszą świątynię! Pustynią stało się to, co było naszym pięknem i naszą chwałą. Wszystko zbezczeszczone przez obce narody.
2:13 - Po cóż my jeszcze żyjemy?
2:14 - I rozdzierali Matatiasz i jego synowie swoje szaty, założyli wory pokutne i pogrążyli się w głębokim smutku.
2:15 - Po jakimś czasie przybyli do miasta Modin wysłannicy królewscy, żeby jego mieszkańców nakłonić do składania ofiar i zmusić ich, na mocy rozkazu królewskiego, do odwrócenia się od ich Boga.
2:16 - Spotkało się z nimi wtedy wielu Izraelitów. Musiał się im pokazać także Matatiasz razem ze swymi synami.
2:17 - Wtedy wysłannicy królewscy tak powiedzieli do Matatiasza: Posiadasz w tym mieście władzę, cieszysz się powszechnym uznaniem, wpływami i poparciem twoich synów oraz krewnych.
2:18 - Wystąp tedy jako pierwszy i uczyń to, czego domaga się król w swoim rozkazie. Tak postąpiły przecież już inne ludy, jak również wszyscy mężowie w Judzie oraz ci, co pozostali w Jerozolimie. Jeśli tak uczynisz, znajdziesz się - razem z twoimi synami - wśród przyjaciół króla i zarówno ty, jak i twoi synowie zostaniecie obsypani srebrem, złotem oraz licznymi podarkami.
2:19 - Lecz Matatiasz odpowiedział donośnym głosem: Choćby nawet wszystkie narody będące pod władzą króla poddały się jego rozkazom i porzuciły wiarę swoich ojców, i postanowiły wypełnić dokładnie polecenia króla,
2:20 - to ja, moi synowie i wszyscy moi krewni pozostaniemy wierni Przymierzu naszych ojców.
2:21 - Niech niebiosa bronią nas przed zapomnieniem o prawie i jego nakazach!
2:22 - Nie poddamy się rozkazom króla i nie odejdziemy ani na lewo, ani na prawo od naszej wiary.
2:23 - Zaledwie skończył to mówić, wystąpił - na oczach wszystkich - pewien Judejczyk, żeby zgodnie z rozkazem króla złożyć ofiarę na ołtarzu.
2:24 - Kiedy zobaczył to Matatiasz, zapłonął świętym oburzeniem. Aż zatrząsł się ze słusznego gniewu. Rzucił się naprzód i położył tamtego trupem przed samym ołtarzem.
2:25 - Potem zabił także wysłannika królewskiego, który nakłaniał do składania ofiar, i rozwalił cały ołtarz.
2:26 - Zapłonął tak wielką gorliwością o prawo, że czynił to, co kiedyś uczynił Pinchas Zambriemu, synowi Salu.
2:27 - Potem biegł Matatiasz przez całe miasto i wołał głośno: Wszyscy, którym leży na sercu prawo i Przymierze, niech idą ze mną!
2:28 - Wreszcie uciekł razem ze swymi synami w góry, pozostawiając w mieście cały swój dobytek.
2:29 - Wtedy wielu spośród tych, którzy szukali prawa i sprawiedliwości, zbiegło na pustynię i tam żyło.
2:30 - Zabrali oni ze sobą dzieci i żony, i cały dobytek, gdyż dalsze ich przebywanie w domach okazało się nie do zniesienia.
2:31 - Wkrótce jednak doniesiono ludziom króla oraz załodze obwarowanej w Mieście Dawidowym w Jerozolimie, że ludzie, którzy nie poddali się zarządzeniom króla, uciekli na pustynię i zamieszkali w grotach skalnych.
2:32 - Wysłano przeto za nimi silny oddział wojska, który dotarłszy do kryjówek Żydów, rozbił w ich pobliżu obóz, szykując się do uderzenia. A w dniu tym właśnie przypadał szabat.
2:33 - Wołali tedy wojownicy królewscy: Jeszcze macie czas! Wyjdźcie i uczyńcie, co nakazuje król, a wtedy ocalicie wasze życie.
2:34 - Lecz Żydzi odpowiedzieli: Nie wyjdziemy i nie wykonamy rozkazu króla. Nie zbezcześcimy szabatu.
2:35 - Wówczas wojownicy królewscy przystąpili do ataku.
2:36 - Żydzi nie stawiali najmniejszego oporu: nie rzucili ani jednego kamienia i nie tarasowali wejść do jaskiń skalnych.
2:37 - Powtarzali tylko jedno: Wolimy raczej wszyscy umrzeć niż obciążyć nasze sumienia. Niebo i ziemia są świadkami, że prześladujecie nas wbrew wszelkiemu prawu.
2:38 - Właśnie w szabat uderzyli na nich wojownicy królewscy. Poległo wtedy około tysiąca Żydów, razem z żonami i dziećmi. Zniszczono także cały ich dobytek.
2:39 - Gdy wieść o tym dotarła do Matatiasza i jego zwolenników, wszyscy zaczęli opłakiwać pomordowanych.
2:40 - Mówili przy tym jeden do drugiego: Jeżeli wszyscy będziemy się zachowywali tak jak nasi bracia i nie podejmiemy walki z obcymi narodami, stając w obronie naszego życia i prawa, to wkrótce znikniemy z ziemi.
2:41 - I jeszcze tego samego dnia postanowili, że jeśli ktoś zaatakuje ich w szabat, to oni będą walczyli, żeby nie zginąć tak jak ich bracia w jaskiniach skalnych.
2:42 - Dołączyła się do nich wtedy także wspólnota hasydyjczyków, do której należeli bardzo dzielni Izraelici, wszyscy oddani całkowicie prawu.
2:43 - Ponadto wszyscy ci, którzy się dotąd ukrywali, przybyli do nich, wzmacniając ich szeregi.
2:44 - W ten sposób powstał dobrze uzbrojony oddział. I uderzyli w swoim gniewie na grzeszników, zadali ciosy gwałcicielom prawa. Ci, co ocaleli, musieli szukać schronienia u narodów sąsiednich, żeby ujść z życiem.
2:45 - Matatiasz i jego zwolennicy przemierzali cały kraj i burzyli ołtarze.
2:46 - Wszystkie dzieci nie obrzezane żyjące na ziemi izraelskiej poddawali natychmiast obrzezaniu.
2:47 - I nękali grzeszników, i wiodło się im we wszystkim, co zaczęli.
2:48 - I uwolnili prawo spod przemocy ludów, a grzesznikom żadnej nie zostawili władzy.
2:49 - Kiedy nadeszły ostatnie dni życia Matatiasza, powiedział tak do swoich synów: Przyszły na nas dni panowania pysznych, dni kary, dni zagłady i strasznego gniewu.
2:50 - I was niech napełni, synowie, gorliwość o prawo, życia nie żałujcie za Przymierze ojców.
2:51 - Pamiętajcie o dziełach dokonanych przez ojców, a chwałą się okryjecie i wasze imię przetrwa wieki.
2:52 - Czyż nie okazał się wiernym Abraham czasu próby i czy mu tego za sprawiedliwość nie poczytano?
2:53 - Józef strzegł przykazań kiedy był w ucisku, i został za to panem całego Egiptu.
2:54 - Nasz praojciec Pinchas, pełen troski o sprawę Bożą, otrzymał obietnicę kapłaństwa na wieki.
2:55 - Za wypełnienie Bożego nakazu Jozue stał się sędzią Izraela.
2:56 - Kaleb jako świadek prawdę wyznał przed ludem i dostał za to cząstkę w dziedzictwie kraju.
2:57 - A Dawid w nagrodę za wierność tron królewski otrzymał na wieki.
2:58 - Eliasz walczył z zapałem o prawo i został wzięty w nagrodę do nieba.
2:59 - Chananiasz, Azariasz i Miszael uwierzyli i nie tknęły ich płomienie ognia.
2:60 - Daniel, ponieważ był niewinny, uszedł nawet paszczy lwów.
2:61 - Pomyślcie o naszych minionych dziejach, nie zawiedli się Ci, którzy w Nim pokładali nadzieję.
2:62 - Nie bójcie się tego, co mówi zły człowiek, bo jego wspaniałość - to gnój i robactwo.
2:63 - Dziś jeszcze wynosi się pod niebiosa, lecz już jutro zniknie bez śladu, w proch się znowu zamieni i nic zeń nie zostanie.
2:64 - Dzielnie i odważnie walczcie, moi synowie, o prawo, gdyż prawo przyniesie wam nieśmiertelność i sławę.
2:65 - Oto wasz brat Szymon. Wiem, że jest to mądry człowiek. On niech będzie waszym ojcem.
2:66 - Juda zaś, Machabeusz, który od najwcześniejszej młodości był dzielnym wojownikiem, niech stanie na czele waszych oddziałów i niech pokieruje walką w obronie całego narodu.
2:67 - Zgromadźcie wokół siebie tych wszystkich, którzy przestrzegają prawa i pomścijcie cały naród.
2:68 - Odpłaćcie za wszystko poganom, trzymając się jednak dokładnie tego, co nakazuje prawo.
2:69 - Potem udzieliwszy im błogosławieństwa, odszedł do swoich przodków.
2:70 - Umarł w roku sto czterdziestym szóstym i został pochowany w Modin, w grobach swoich przodków. Cały zaś Izrael opłakiwał go z wielkim żalem.