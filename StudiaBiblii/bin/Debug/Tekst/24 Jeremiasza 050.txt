50:1 - Oto słowa Pana przekazane przez proroka Jeremiasza, a skierowane przeciwko Babilonowi i przeciwko ziemi chaldejskiej.
50:2 - Roznieście tę wieść wśród narodów, ogłaszajcie ją, nie ukrywajcie niczego, krzyczcie! Babilon został wzięty, Bel jest pohańbiony. Marduk runął na ziemię, [skruszone posągi ich bożków, roztrzaskane wszystkie ich idole!].
50:3 - Naród z północy idzie przeciw niemu i kraj jego zamieni w pustynię. Nikt już tam mieszkać nie będzie, uciekną ludzie i zwierzęta i zniknie z ziemi wszystko.
50:4 - A za dni owych i w owym czasie synowie Izraela znów wrócą, przyjdą razem z synami Judy. Płacząc wyruszą w drogę swoją i szukać będą Pana, swego Boga.
50:5 - Wypytywać będą wszyscy o Syjon, w tamtą stronę oczy swe skierują. Przychodzą i układy zawierają z Panem i łączą się z Nim wiecznym i nieodwołalnym Przymierzem.
50:6 - Lud mój był kiedyś zbłąkanym stadem owiec, ich pasterze sprowadzali je na manowce; bez potrzeby wiedli owce w góry, prowadząc je z jednego szczytu na drugi, aż zapomnieli w końcu o swym legowisku.
50:7 - Pożerał ich każdy, kto się z nimi spotkał. Ich wrogowie mówili: Nie dopuszczamy się żadnego występku, bo to oni zgrzeszyli przeciw Panu, który jest gajem sprawiedliwości i nadzieją wszystkich ich praojców.
50:8 - Uciekajcie z Babilonu, z ziemi Chaldejczyków, uchodźcie jak kozły na czele stada!
50:9 - A Ja sam przeciw Babilonowi zwołam wielkie zgromadzenie narodów z północy. Uderzą wszystkie na niego i go pokonają. Bo strzały ich są jak strzały najlepszego łucznika i żadna z nich nie wylatuje bez skutku.
50:10 - I cała Chaldeja będzie znów złupiona, aż się nasycą wszyscy jej łupieżcy. Taki jest wyrok Pana.
50:11 - Cieszcie się więc i radujcie, wy, coście me dziedzictwo złupili! Zaprawdę, skaczcie jak jałowice na łące, rżyjcie jak młode źrebięta.
50:12 - Wasza matka hańbą okryła się wielką. Ta, która was zrodziła, teraz was się wstydzi. Jest teraz ostatnią wśród wszystkich narodów: pustynią, ziemią wypaloną i stepem.
50:13 - Z powodu gniewu Pana. Babilon stal się bezludziem i całkowitą pustynią. Każdy, kto będzie koło Babilonu przechodził, będzie sobie drwił z razów mu zadanych.
50:14 - Stańcie więc razem do walki przeciw Babilonowi wszyscy, którzy używacie łuków! Naciągajcie łuki, strzał nie oszczędzajcie [bo ciężko przeciw Panu zgrzeszył].
50:15 - Okrzyki wojenne przeciw niemu wznoście wokół! On musi się poddać, bo już walą się jego wieże i wkrótce rozsypią się także jego mury. Tak, sroga to zemsta Pana. Wszyscy pomścijcie się na nim! Co kiedyś on innym czynił, teraz wy jemu macie czynić!
50:16 - Usuńcie z Babilonu tych wszystkich, co sieją, i tych, co sierpem pracują czasu żniwa. Przed mieczem wszystko tnącym każdy będzie się zwracał do swego narodu, każdy będzie uciekał do swojego kraju.
50:17 - Izrael był kiedyś zbłąkaną owieczką na której życie lwy ciągle czyhały. Najpierw rozszarpał ją król asyryjski, na koniec zaś Nabuchodonozor, babiloński władca, połamał jej wszystkie kości.
50:18 - Dlatego tak oto mówi Pan Zastępów i Bóg Izraela całego: Zaprawdę, policzę się z królem Babilonu i z całą jego krainą, tak jak z królem asyryjskim już się policzyłem.
50:19 - A Izraela znów sprowadzę na jego pastwiska, aby się pasł na Karmelu i w dolinie Baszan i jadł do syta w górach Efraima oraz w Gileadzie.
50:20 - Za dni owych i w owym czasie - Pan mówi - będzie się szukać winy Izraela, lecz znaleźć się jej nie uda; będzie się szukać wykroczeń Judy, lecz nikt ich nie znajdzie. Bo Ja już przebaczę tej Reszcie, którą zachowam przy życiu.
50:21 - Ruszaj więc przeciw ziemi Meratajim i przeciw mieszkańcom Pekod! Zniszcz ich i wytęp doszczętnie - Pan mówi - uczyń dokładnie tak, jak ci nakazałem.
50:22 - Okrzyki wojenne słychać w całym kraju, wszyscy przeżywają bolesną klęskę.
50:23 - Jakże został pobity i roztrzaskany ten, co był młotem dla całego świata. Obraz smutnej pustyni przedstawia wśród innych narodów Babilon.
50:24 - Babilonie, na siebie samego zastawiłeś pułapkę i sam wpadłeś w nią, zanim się spostrzegłeś. Odszukano cię i skrępowano, boś się przeciw Panu zbuntował.
50:25 - Otworzył Pan tedy wielki arsenał i wydobył z niego strzały swego gniewu. Oto dzieło Pana i Boga Zastępów, dokonane teraz na chaldejskiej ziemi.
50:26 - Spieszcie więc zewsząd do Babilonu, otwórzcie wszystkie jego spichlerze! Zapasy na zewnątrz wyrzućcie, na stertę, jak się snopy zboża układa. Wyniszczcie wszystko doszczętnie, żeby nic nie zostało!
50:27 - Pozabijajcie wszystkie ich juczne zwierzęta, niech wszystko idzie na rzeź! O, biada im, gdy ten dzień nadejdzie, czas ich surowej kary.
50:28 - Posłuchajcie Mnie, niedobitki i zbiegowie z Babilonu! Na Syjonie ogłaszają pomstę Boga naszego, [zemstę za Jego Świątynię].
50:29 - Wezwijcie łuczników przeciw Babilonowi! O, wy wszyscy, co naciągacie łuki! Zacznijcie oblegać miasto, nie dopuście, by uszedł ktokolwiek! Odpłaćcie im dokładnie według ich uczynków, wszystko, co oni innym czynili, to samo wy im teraz czyńcie! Bo zuchwale buntowali się przeciw Panu, przeciwko Świętemu całego Izraela.
50:30 - Dlatego ich młodzieńcy polegną na placach, wojownicy ich wszyscy zginą dnia jednego - wyrocznia Pana.
50:31 - Wychodzę ci, zuchwalcze, naprzeciw - wyrocznia Pana i Boga Zastępów - bo dzień twój już wreszcie nadszedł, nadszedł czas twojej kary.
50:32 - I oto potyka się zuchwalec, i pada, i nikt nie próbuje go podnieść. Pod każde ich miasto podłożę ogień, co strawi wszystko dokoła.
50:33 - Pan Zastępów tak mówi: Ucisk synowie Izraela cierpią razem z wszystkimi synami Judy. Trzymają ich ci, co w niewolę ich wzięli, nikt ich nie puszcza na wolność.
50:34 - Lecz pełen mocy jest ich Wybawiciel, na imię Mu: Pan Zastępów. W swe ręce silnie chwyci waszą sprawę, by całej ziemi zapewnić pokój, a mieszkańców Babilonu napełnić trwogą.
50:35 - Miecz nad Chaldejczykami zawisł - wyrocznia Pana - i nad Babilonu mieszkańcami wszystkimi, nad książętami i mędrcami jego.
50:36 - Miecz nad wróżbitami, by wróżyć zaczęli, miecz nad wojownikami, by uciekali w popłochu.
50:37 - Miecz nad jego końmi i nad rydwanami, i nad znajdującą się w nim mieszaniną narodów, która zniewieścieje! Miecz nad skarbami, które będą złupione.
50:38 - Miecz nad wodami, które wyschną zupełnie. Bo jest to ziemia pełna figur bożków, pyszniąca się ciągle brzydotami swymi.
50:39 - Psy zdziczałe i hieny błąkać się tam będą, zagnieżdżą się tam także strusie. Nikt już tam nie zamieszka, na wieki będzie tam pustkowie.
50:40 - Jak zniszczył Bóg kiedyś Sodomę i Gomorę, i miasta sąsiednie - Pan mówi - tak sprawi On, że tam już nikt nie będzie mieszkał i żaden człowiek żył już tam nie będzie.
50:41 - Popatrzcie, z północy jakiś lud nadciąga, naród potężny z licznymi królami, w tę stronę nadchodzą aż od krańców ziemi.
50:42 - Bronią ich są łuki i miecze, straszni są i litości nie znają. A wrzawa, jaką czynią, szum morza przypomina, oni zaś jadą na rosłych rumakach, wojownicy do boju gotowi, by walczyć z tobą, Babilonu Córo!
50:43 - Gdy posłyszał o nich władca Babilonu, natychmiast opadły mu ręce, strach go ogarnął i drżenie niczym niewiastę, która rodzić zaczyna.
50:44 - Jak lew, co wychodzi z nadjordańskich zarośli ku zawsze zielonym pastwiskom, tak Ja w okamgnieniu wyrzucę ich stamtąd i osadzę na ich miejscu mojego wybrańca. Bo kto się ze Mną porównać może? Albo kto odważy się Mnie pod sąd postawić? Lub gdzie jest taki pasterz, co stawi mi czoło?
50:45 - Posłuchajcie tedy o postanowieniu, jakie Pan powziął w sprawie Babilonu oraz o zamiarach, jakie już ma co do ziemi Chaldejczyków. Nawet jagnięta będą im zabrane, przez co zgroza ogarnie wszystkie ich pastwiska.
50:46 - Od krzyku, że Babilon zdobyty, zadrży cała ziemia, wieść o tym rozejdzie się wśród wszystkich narodów.