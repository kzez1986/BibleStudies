30:1 - Słowa Agura, syna Jake z Massa. Wyrocznia tego męża dla Itiela, dla Itiela i Ukala.
30:2 - Ponieważ jestem najgłupszy z ludzi i nie mam nawet rozeznania ludzkiego,
30:3 - nie mogłem zdobyć żadnej mądrości i nie nabyłem wiedzy świętych.
30:4 - Kto wstąpił do nieba i stamtąd zstąpił? Kto zdołał zgromadzić wiatry w swoich rękach? Kto zebrał w swój płaszcz wszystkie wody? Kto ustanowił krańce ziemi? A czy wiesz, jak się nazywa i jakie jest imię Jego Syna?
30:5 - Każde słowo Boże oczyszcza się w ogniu i jest osłoną dla tych, co u Niego się chronią.
30:6 - Do słów Jego nie dodawaj niczego, żeby cię nie pokarał i nie uznał za kłamcę.
30:7 - Tylko o dwie rzeczy cię proszę, nie odmawiaj mi ich, dopóki nie umrę:
30:8 - Trzymaj mnie z dala od fałszu i kłamstwa i spraw, bym nie był ni biedny, ni bogaty, lecz żebym miał tylko pod dostatkiem chleba.
30:9 - Nie chciałbym bowiem, opływając we wszystko, zaprzeć się Ciebie i zapytać: A któż to jest Pan Bóg? Albo, cierpiąc nędzę dotkliwą, z konieczności stać się złodziejem, znieważając w ten sposób imię mego Boga.
30:10 - Nie oczerniaj sługi przed panem jego, bo cię przeklnie i będziesz pokutował.
30:11 - Jest pokolenie, które ojcu złorzeczy i nie błogosławi matce.
30:12 - Jest pokolenie, które sądzi, że jest czyste, ale jeszcze nie pozbyło się brudów.
30:13 - Jest pokolenie, wynoszące się nad innych, z oczyma zawsze wzniesionymi ku górze.
30:14 - Jest pokolenie, co ma kły jak miecze, a szczęki jak ostre noże. Wygryza nimi z kraju uciśnionych, a spośród ludzi wszystkich nędzarzy.
30:15 - Pijawka ma dwie córki: Dawaj! Dawaj! Są trzy rzeczy nigdy nie nasycone, cztery zaś nigdy „dość” nie mówią:
30:16 - Szeol i łono matki niepłodnej, ziemia, która nigdy nie ma dosyć wody, oraz ogień, który nigdy nie powie: Już dosyć!
30:17 - Oko drwiące z własnego ojca i nie okazujące szacunku starej matce oby zostało wydziobane nad strumieniem przez kruki i zjedzone przez młode orlęta.
30:18 - Trzech rzeczy nie mogę zrozumieć, czterech nie mogę pojąć:
30:19 - drogi orła lecącego po niebie, ścieżek węża pełzającego po skale, szlaków okrętu na rozległych morzach oraz drogi mężczyzny do młodej kobiety.
30:20 - A oto jak postępuje rozpustna kobieta: zjadła, usta sobie otarła i rzekła: Nie zrobiłam przecież nic złego.
30:21 - Trzy rzeczy sprawiają, że drży cała ziemia, a cztery są takie, że ich znieść nie może:
30:22 - niewolnik, który stał się królem, głupiec, który posiadł chleb w nadmiarze,
30:23 - kobieta raz odrzucona, lecz w końcu zamężna, oraz niewolnica, która stała się panią.
30:24 - Cztery są istoty najmniejsze na ziemi, a jednak najmędrsze spośród mądrych:
30:25 - mrówki będące silną społecznością, gromadzące przez lato zapasy żywności;
30:26 - góraliki, żyjące w bezbronnych skupiskach, a budujące sobie schronienia w twardych skałach;
30:27 - szarańcza, nie mająca króla, ale poruszjąca się zawsze w bojowym szyku;
30:28 - jaszczurki nie dające się schwycić rękami, a przebywające nawet w królewskich pałacach.
30:29 - Trzy istoty poruszają się bardzo wyniośle, cztery mają chód pełen pychy:
30:30 - lew, najodważniejszy pośród zwierząt, nikomu nie ustępujący;
30:31 - kogut, poruszający się dumnie między kurami, rumak bojowy i kozioł i król, pokazujący się jak bóg przed własnym ludem.
30:32 - Jeżeli wyniosłeś się dumnie nad innymi, to, zastanowiwszy się nad sobą, połóż rękę na ustach!
30:33 - Bo gdy się ubija śmietanę, powstanie z niej masło, z nosa uciskanego krew będzie ciekła, a gniew drażniony powoduje kłótnie.