103:1 - Dawida. Uwielbiaj, duszo moja, Pana, i wszystko, co jest we mnie, niech sławi święte imię Jego.
103:2 - Uwielbiaj, duszo moja, Pana i nie zapominaj o tym, co ci dobrego uczynił.
103:3 - On ci przebaczył wszystkie twoje winy, On cię uzdrawia ze wszystkich chorób twoich.
103:4 - On ratuje twe życie od zguby i okazuje ci swoją dobroć oraz zmiłowanie.
103:5 - On ciebie darzy swymi dobrami, póki żyjesz, i jak orłowi odnawia ci życie.
103:6 - Pan dokonuje czynów sprawiedliwych, śpieszy na pomoc uciśnionym.
103:7 - Mojżeszowi objawił swoje własne drogi, a synom Izraela - dzieła, których dokonał.
103:8 - Pan jest miłosierny i łaskawy, do gniewu nieskory i w dobroć przebogaty.
103:9 - Nie będzie się na was wiecznie srożył, nie będzie trwał zawsze w zapalczywości swojej.
103:10 - Nie postępuje z nami według naszych grzechów i nie będzie nam odpłacał według winy naszej.
103:11 - Bo jak wysoko jest niebo ponad ziemią, tak wielka jest Jego dobroć wobec bogobojnych.
103:12 - Jak odległy jest wschód od zachodu słońca, tak daleko odsunął od nas nasze winy.
103:13 - Jak ojciec lituje się nad swoimi dziećmi, tak Pan lituje się nad tymi, którzy się Go boją.
103:14 - Bo On wie dobrze, z czegośmy utworzeni, pamięta o tym, żeśmy tylko prochem.
103:15 - Człowiek jest podobny do trawy: pokrywa się kwieciem na polach,
103:16 - lecz znika natychmiast kiedy wiatr powieje, i nie poznaje go już miejsce jego.
103:17 - Łaska zaś Pana trwa na wieki i zawsze wobec tych wszystkich, którzy się Go boją. A dobroci Jego doświadczają synowie i synowie synów
103:18 - oraz ci, co strzegą Przymierza, o Jego prawie myślą i według niego żyją.
103:19 - Pan postawił swój tron na niebiosach i swoją królewską mocą panuje nad wszystkim.
103:20 - Wysławiajcie Pana, aniołowie Jego i wy, mocarze wszyscy, pełniący Jego rozkazy i słów Jego słuchający.
103:21 - Wysławiajcie Pana, wszystkie zastępy Jego i wszyscy słudzy, czyniący Jego wolę.
103:22 - Wysławiajcie Pana, wszystkie dzieła Jego, na każdym miejscu Jego panowania, wysławiaj, duszo moja, Pana!