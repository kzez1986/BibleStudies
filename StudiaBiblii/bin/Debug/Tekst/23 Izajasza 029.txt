29:1 - Arielu, ach Arielu, biada ci! Biada tobie, miasto, w którym Dawid miał obóz. Niech rok za rokiem wam płynie, niech w swym porządku będą odprawiane święta.
29:2 - Wtedy Ja ześlę ucisk na Ariela, i zaczną się jęki, wielkie narzekania. I ty będziesz jakby Arielem dla Mnie,
29:3 - a Ja oblegać cię zacznę jak Dawid. Otoczę cię szańcami i zbuduję przeciw tobie wieże oblężnicze.
29:4 - Zburzone zupełnie - spod ziemi przemówisz, ale głos twój zdusi proch ziemi. Będzie cię słychać jak szept upiora, co z zaświatów niewyraźnie przemawia; z prochu ziemi dobywać się będzie bolesne zawodzenie.
29:5 - Tłum oblegających ciebie będzie jak drobny pył; twoich oprawców zgraja liczna jak rozwiane plewy. A stanie się to wszystko tak nagle, tak bardzo niespodziewanie.
29:6 - Pan Zastępów nawiedzi cię grzmotami, poruszeniem ziemi i niezwykłym hukiem, wichurą, trąbami powietrznymi i ogromnymi płomieniami ognia trawiącego wszystko.
29:7 - Rzesze ludów ruszających na wojnę przeciw Arielowi, wszyscy, którzy okrążają miasto, oblegają je i atakują, będą jak przywidzenie senne i nocne widziadła.
29:8 - Z niezliczonymi tłumami ludów idących na wojnę przeciwko Górze Syjon będzie jak z człowiekiem, który głód cierpiąc śni nocą, że je do syta, ale gdy się przebudzi, znów jest głodny; albo jak z tym, który odczuwa pragnienie i we śnie wydaje mu się, że pije do woli, lecz budzi się omdlały i wciąż męczy go pragnienie.
29:9 - Obyście więc popadli w zatwardziałość i w niej trwali, oby was ogarnęło i nie opuszczało zaślepienie, upijajcie się, byle tylko nie winem, odurzajcie się - ale nie sycerą!
29:10 - Bo Pan ześle na was ducha niemocy, i oto On zamknie wam oczy [waszych proroków], to On zasłoni wam głowy [waszych jasnowidzów].
29:11 - Całe to proroctwo będzie jak słowa zawarte w opieczętowanej księdze. Przekazuje się tę księgę komuś, kto potrafi czytać, prosząc, by zaczął czytać. Ale on odpowiada, że nie może, bo księga jest zapieczętowana.
29:12 - Albo podaje się księgę takiemu, który nie potrafi czytać, prosząc go, żeby czytał, ale on odpowiada, że czytać nie umie.
29:13 - Powiedział też Pan: Ponieważ lud ten zbliża się do Mnie tylko słowami, ponieważ czci Mnie tylko wargami, sercem zaś jest daleko ode Mnie, ponieważ czci Mnie tylko z ludzkiego nakazu i według ludzkich pouczeń,
29:14 - będę więc nadal zadziwiał ten lud niezwykłymi czynami. Wtedy mądrość jego mędrców okaże się krótka, a dociekliwość przezornych zaniknie.
29:15 - Biada tym, którzy się ukrywają przed Panem, ażeby zataić zamysły swoje. Planują w mrokach swe czyny, pocieszając się przy tym, że nikt ich nie widzi i że nikt ich nie pozna.
29:16 - Cóż to za przewrotność! Czy garncarz i glina znaczyć mogą równo? Czy dzieło rzec może twórcy, że go nie stworzył? Czy garnek powie do garncarza: Jesteś głupi?
29:17 - Czy wkrótce już Liban nie zmieni się w ogród? A ogród czy nie stanie się po prostu lasem?
29:18 - W dniu owym nawet głusi posłyszą słowa księgi, oczy zaś ślepców wywiedzionych z ciemności znów będą mogły wszystko dobrze widzieć.
29:19 - A pokorni znów będą radować się w Panu, i najubożsi weselić się w Świętym Izraela.
29:20 - Bo nie będzie już więcej tyrana, zniknie raz na zawsze szyderca i złoczyńcy zostaną zgładzeni.
29:21 - Wszyscy ci, co słowem swoim innych przywodzą do grzechu, ci, którzy na sędziego po bramach czyhają, a sprawiedliwemu nie chcą przyznać prawa.
29:22 - I dlatego tak mówi Pan, Bóg całego [Domu] Jakuba, ten, który kiedyś Abrahama wyzwolił: Odtąd Jakub już nie będzie się wstydził, jego smutne oblicze już więcej nie zblednie.
29:23 - Bo ujrzy dzieło rąk moich i zacznie uwielbiać moje imię. I będą wysławiać Świętego [Boga] Jakuba, i bać się będą Boga Izraela.
29:24 - Dostrzegą wtedy mądrość umysły zbłąkane, zostaną też pouczeni ci, co dotąd szemrali.