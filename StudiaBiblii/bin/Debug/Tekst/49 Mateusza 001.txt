1:1 - Rodowód Jezusa Chrystusa, syna Dawida, syna Abrahama:
1:2 - Abraham był ojcem Izaaka, Izaak był ojcem Jakuba, Jakub był ojcem Judy i jego braci.
1:3 - Juda i Tamar byli rodzicami Faresa i Zary, Fares był oj cem Ezrona, Ezron był ojcem Arama.
1:4 - Aram był ojcem Aminadaba, Aminadab był ojcem Naassona, Naasson był ojcem Salmona.
1:5 - Salmon i Rahab byli rodzicami Booza, Booz i Rut byli rodzicami Obeda, Obed był ojcem Jessego.
1:6 - Jesse był ojcem króla Dawida, Dawid zaś i [dawna] żona Uriasza byli rodzicami Salomona.
1:7 - Salomon był ojcem Roboama,Roboam był ojcem Abiasza, Abiasz był ojcem Azy.
1:8 - Aza był ojcem Jozafata Jozafat był ojcem Jorama, Joram był ojcem Ozjasza.
1:9 - Ozjasz był ojcem Joatama Joatam był ojcem Achaza, Achaz był ojcem Ezechiasza.
1:10 - Ezechiasz był ojcem Manassesa, Manasses był ojcem Amora, Amos był ojcem Jozjasza.
1:11 - Jozjasz był ojcem Jechoniasza i jego braci - były to czasy zesłania do Babilonu.
1:12 - A po zesłaniu do Babilonu: Jechoniasz był ojcem Salatiela, Salatiel był ojcem Zorobabela.
1:13 - Zorobabel był ojcem Abiuda, Abiud był ojcem Eliakima, Eliakim był ojcem Azora.
1:14 - Azor był ojcem Sadoka, Sadok był ojcem Achima, Achim był ojcem Eliuda.
1:15 - Eliud był ojcem Eleazara Eleazar był ojcem Mattana, Mattan był ojcem Jakuba.
1:16 - Jakub był ojcem Józefa, męża Maryi, a Maryja stała się matką Jezusa, zwanego Chrystusem.
1:17 - Zatem wszystkich pokoleń było: od Abrahama do Dawida - czternaście; od Dawida do niewoli babilońskiej - również czternaście i od niewoli babilońskiej do Chrystusa - także czternaście.
1:18 - A oto jak było z narodzeniem Jezusa Chrystusa: Kiedy Maryja, Matka Jego, była dana za żonę Józefowi, nim jeszcze zamieszkali razem, poczuła, że stanie się matką za sprawą Ducha Świętego.
1:19 - [Wtedy] Józef, mąż jej, ponieważ był człowiekiem prawym i nie chciał jej zniesławiać publicznie, postanowił oddalić ją od siebie po kryjomu.
1:20 - Lecz kiedy uczynił to postanowienie, ukazał mu się we śnie anioł Pański i powiedział: Józefie, synu Dawida, nie bój się przyjąć do siebie Maryi, małżonki twojej; to bowiem, co się w niej poczęło, pochodzi od Ducha Świętego.
1:21 - Właśnie ona porodzi Syna, któremu nadasz imię Jezus; On to bowiem uwolni lud swój od jego grzechów.
1:22 - A wszystko to stało się, aby się wypełniło słowo Pańskie wypowiedziane przez Proroka:
1:23 - Oto panna pocznie i porodzi syna, któremu będzie nadane imię Emmanuel, to znaczy: Bóg z nami.
1:24 - Obudziwszy się Józef uczynił tak, jak mu nakazał anioł Pański: przyjął swoją małżonkę.
1:25 - I chociaż żył z nią w dziewictwie, porodziła mu syna, któremu on nadał imię Jezus.