18:1 - Rozpustnik goni tylko za przyjemnościami i od nikogo nie przyjmuje dobrej rady.
18:2 - Głupiec nie ceni mądrości, myśli tylko o tym, jakby się przechwalać.
18:3 - Gdzie bezbożnik - tam brak szacunku, gdzie czyn haniebny - tam i poniżenie.
18:4 - Słowa ust ludzkich są jak wodna głębina, a strumień tryskający - to źródło mądrości.
18:5 - Nie jest dobrze ułaskawiać winnego ani niewinnego krzywdzić przed sądem.
18:6 - Usta niemądrego wszczynają kłótnie, a jego wargi wołają o rózgę.
18:7 - Głupiego usta prowadzą do zguby, pułapkę nań zastawiają jego własne wargi.
18:8 - Słowa pochlebcy są jak smaczne kąski, zapadają głęboko do wnętrza człowieka.
18:9 - Kto jest opieszały w swojej pracy, ten staje się rychło bratem mordercy.
18:10 - Twierdzą warowną jest imię Pana, tam sprawiedliwy spieszy i znajduje schronienie.
18:11 - Dla bogacza jego majętność jest warownym miastem i - w jego przekonaniu - murem wysokim.
18:12 - Serce człowieka wynosi się, nim upadnie, ale pokora winna iść przed sławą.
18:13 - Gdy ktoś odpowiada, zanim drugiego wysłucha, okazuje się głupcem i pozbawionym wstydu.
18:14 - Duchem człowiek zwalczy nawet chorobę, lecz kto może podnieść złamanego na duchu?
18:15 - Serce rozumnego poszukuje wiedzy, a uszy mądrych są żądne poznania.
18:16 - Kto udziela darów, ten ma wolną drogę, i ma dostęp przed oblicze wielkich.
18:17 - W sporach rację przyznają zazwyczaj pierwszemu, gdy pojawia się drugi, sprawa toczy się dalej.
18:18 - Losowanie często kończy spory, i rozstrzyga pomiędzy możnymi.
18:19 - Oszukany trudniejszy do zdobycia niż twierdza, a spory są niczym zamki ryglujące twierdzę.
18:20 - Owocem ust swoich nasyci się człowiek, będzie się żywił do woli tym, co ma na wargach.
18:21 - Język ma władzę nad śmiercią i życiem, jak się go używa, takie się spożywa owoce.
18:22 - Kto znalazł żonę, spotkało go szczęście i znalazł łaskę w oczach swego Pana.
18:23 - Ubogi przemawia płacząc, bogacz zaś zawsze twardo odpowiada.
18:24 - Wielka liczba przyjaciół prowadzi do zguby, ale czasem przyjaciel jest bliższy od brata.