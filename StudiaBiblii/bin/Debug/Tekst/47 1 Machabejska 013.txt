13:1 - Po jakimś czasie Szymon dowiedział się, że Tryfon zgromadził ogromne wojsko i zamierza uderzyć na Judeę, aby ją całkowicie spustoszyć.
13:2 - Wiedział też, jak bardzo cały naród się niepokoi i jak pełen jest obaw. Dlatego udał się do Jerozolimy i zwołał cały lud.
13:3 - Zaczął mu dodawać otuchy, mówiąc: Wiecie dobrze, jak broniliśmy - ja sam, moi bracia i cała moja rodzina - prawa i świątyni; ile stoczyliśmy walk i na jakie narażaliśmy się niebezpieczeństwa.
13:4 - Wszyscy moi bracia polegli w obronie Izraela. Zostałem ja sam jeden.
13:5 - Wcale nie zamierzam oszczędzać mojego życia teraz, gdy nadszedł czas udręki. Nie uważam się bowiem za lepszego od moich braci.
13:6 - Chciałbym pomścić mój naród, świątynię, nasze kobiety i dzieci. Wszystkie bowiem narody żywiąc nienawiść do nas, zmówiły się, żeby nas zgładzić.
13:7 - Kiedy lud usłyszał te słowa, wstąpił w niego nowy duch.
13:8 - I zawołali wszyscy donośnym głosem: Ty bądź naszym wodzem na miejsce twoich braci, Judy i Jonatana!
13:9 - Weź sprawę tej wojny w swoje ręce! Uczynimy wszystko, co nam rozkażesz.
13:10 - Zwołał tedy Szymon wszystkich zdolnych do walki mężczyzn, kazał jak najprędzej zakończyć budowę murów jerozolimskich i zabezpieczył miasto ze wszystkich stron.
13:11 - Jonatana zaś, syna Absaloma, wysłał z dość dużym oddziałem wojska do Jafy. Jonatan wysiedlił mieszkańców miasta i sam w nim osiadł.
13:12 - Tryfon zaś razem z mnóstwem wojska opuścił Ptolemaidę, aby wtargnąć do Judei. Jonatana prowadził ze sobą jako jeńca.
13:13 - Szymon rozbił swój obóz koło Adidy, na samym skraju równiny.
13:14 - Kiedy Tryfon dowiedział się, że Szymon zajął miejsce swego brata Jonatana i że to on będzie z nim walczył, wysłał do niego swoich ludzi, żeby powiedzieli:
13:15 - Zatrzymaliśmy twojego brata Jonatana, bo nie przekazał on do skarbca królewskiego pieniędzy, które był winien z racji piastowanego urzędu.
13:16 - Przyślij nam więc sto talentów srebra oraz dwóch jego synów jako zakładników, żeby nie zerwał z nami, kiedy już znajdzie się na wolności. [Gdy to uczynisz], wtedy go uwolnimy.
13:17 - Szymon domyślał się, że za ich słowami kryje się jakiś podstęp. Mimo to - nie chcąc narazić się na nienawiść ze strony całego ludu - posłał pieniądze i obydwu synów [Jonatana].
13:18 - W przeciwnym razie powiedziano by: Jonatan musiał zginąć, bo Szymon nie posłał ani pieniędzy, ani dzieci [Jonatana].
13:19 - Dlatego wydał jego dzieci oraz sto talentów. Okazało się jednak, że Tryfon go okłamywał i wcale nie zamierzał uwolnić Jonatana.
13:20 - Potem wyruszył Tryfon, żeby wkroczyć do Judei i zniszczyć ją. Szedł okrężną drogą przez Adorę, ale Szymon ze swymi oddziałami zabiegał mu wszędzie drogę, nie pozwalając wejść do kraju.
13:21 - Załoga twierdzy jerozolimskiej wysłała swoich ludzi do Tryfona, nalegając na niego, żeby co rychlej spróbował dokonać z pustyni jakiegoś wypadu i dostarczyć im choć trochę żywności.
13:22 - Kazał więc Tryfon, by jego jazda była w pogotowiu. Ale najbliższej nocy spadło tak wiele śniegu, że nie mogli się przedostać. Wyruszył więc i udał się do Gileadu.
13:23 - Gdy już zbliżali się do Baskama, zamordował Jonatana i tam go pochował.
13:24 - Odstąpił tedy Tryfon i wrócił do swojego kraju.
13:25 - Potem wysłał Szymon kilku ludzi, żeby sprowadzili ciało jego brata Jonatana do Modin i pochowali go w mieście jego ojców.
13:26 - Po jego śmierci cały Izrael okrył się żałobą i opłakiwał go przez wiele dni.
13:27 - Polecił też Szymon postawić na grobie swego ojca i braci okazały, z daleka widoczny pomnik. Z przodu i od tyłu pomnik był obłożony ciosanym kamieniem.
13:28 - Rozkazał nadto zbudować siedem piramid, jedną koło drugiej: dla ojca, dla matki i dla czterech braci.
13:29 - Pragnąc upiększyć całe to miejsce, na którym stały piramidy, kazał je otoczyć wysokimi kolumnami. Na kolumnach, by utrwalić na wieki pamięć o zmarłych, polecił pozawieszać zbroje i wyryć podobizny okrętów, tak aby były widoczne także dla tych, którzy by płynęli morzem.
13:30 - Te wzniesione w Modin pomniki stoją tam do dnia dzisiejszego.
13:31 - Tryfon rozkazał zamordować potajemnie młodego króla Antiocha,
13:32 - ogłosił się jego następcą oraz koronowanym władcą Azji. Na własny kraj sprowadził wiele nieszczęść.
13:33 - Szymon budował tymczasem w Judei liczne warownie, umacniał je potężnymi wieżami i otaczał murami, zaopatrywał w bramy i rygle. W warowniach kazał też gromadzić zapasy żywności.
13:34 - Potem wybrał kilku ludzi i wysłał ich do króla Demetriusza, żeby prosili go o zwolnienie ich z obowiązku płacenia podatku, bo Tryfon odzierał ich po prostu ze wszystkiego, co posiadali.
13:35 - Odpowiedział im na to Demetriusz następującym listem:
13:36 - Król Demetriusz pozdrawia Szymona, arcykapłana i przyjaciela, starszyznę i cały naród żydowski.
13:37 - Otrzymaliśmy przysłany nam przez was złoty wieniec i gałązkę palmową. I chcemy zawrzeć z wami raz na zawsze przymierze pokoju. Wydamy także polecenie naszym urzędnikom, żeby już nie ściągali z was tego, co zostało wam darowane.
13:38 - Wszystko, cośmy względem was postanowili, nadal obowiązuje. Zbudowane przez was twierdze będą należały do was.
13:39 - Darujemy wam ponadto wszystkie wykroczenia i przestępstwa, których dopuszczaliście się aż do dnia dzisiejszego. Umorzyliśmy także podatek koronny, z którym jeszcze zalegacie. Jeżeli obciąża was ponadto coś w Jerozolimie, niech i to będzie darowane.
13:40 - Jeżeli są u was ludzie, którzy mieliby ochotę zaciągnąć się do naszej straży, to niech przychodzą. I niech będzie między nami pokój.
13:41 - I tak oto w roku sto siedemdziesiątym Izrael został uwolniony spod jarzma pogańskiego.
13:42 - Od tego czasu na dokumentach urzędowych i na umowach umieszczono słowa: W pierwszym roku [panowania] Szymona, najwyższego arcykapłana, wodza i zwierzchnika Żydów.
13:43 - Po jakimś czasie przybył Szymon do Gezer, otoczył miasto swoimi wojskami, zbudował wieżę oblężniczą i kazał ją podprowadzić pod same mury miasta. [Z jej pomocą] zrobił wyłom w wieży miejskiej i opanował ją.
13:44 - Wtedy załoga wieży oblężniczej wpadła do miasta, co wywołało wśród mieszkańców ogromny popłoch.
13:45 - Mężczyźni i kobiety z dziećmi wdrapywali się na mury, rozdzierali swoje szaty, krzyczeli głośno i prosili, żeby Szymon zawarł z nimi pokój.
13:46 - Mówili do niego: Postąp z nami nie według naszej winy, tylko według twojej dobroci!
13:47 - Szymon dał się ubłagać i kazał zaprzestać dalszej walki. Jednakże wypędził ich wszystkich z miasta, polecił oczyścić domy, w których znajdowały się podobizny bożków i dopiero wtedy, wśród pieśni pochwalnych i hymnów, wkroczył uroczyście do miasta.
13:48 - Usunął z miasta wszystko, co nieczyste, a osiedlił w nim ludzi wiernych prawu. Następnie nakazał jeszcze bardziej obwarować miasto, a dla siebie zbudował w mieście pałac.
13:49 - Załoga twierdzy jerozolimskiej została całkowicie odcięta od reszty kraju. Nie mogli niczego ani kupić, ani sprzedać i nie mieli już prawie nic do jedzenia. Bardzo wielu z nich pomarło z głodu.
13:50 - Wtedy poprosili Szymona o zawarcie pokoju. Szymon zgodził się, ale wypędził ich stamtąd i oczyścił twierdzę z wszelkiego zbrukania.
13:51 - Dnia dwudziestego trzeciego drugiego miesiąca roku sto siedemdziesiątego pierwszego przy dźwiękach harf, cymbałów i cytr, śpiewając hymny i pieśni, wkroczyli Izraelici do twierdzy. Nieśli w rękach gałązki palmowe i śpiewali z radości, bo oto Izrael został nareszcie uwolniony od bardzo niebezpiecznego wroga.
13:52 - Zarządził też Szymon, żeby ten dzień był obchodzony uroczyście co roku. Nakazał również wzmocnić zbocze góry świątynnej, dochodzące do twierdzy i zamieszkał tam razem ze swymi ludźmi.
13:53 - A kiedy uznał że jego syn Jan jest już mężczyzną, uczynił go naczelnym dowódcą wszystkich swoich oddziałów. Jan zamieszkał w Gezer.