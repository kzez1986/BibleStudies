51:1 - Oto, co mówi Pan: Popatrzcie na Babilon i na Chaldejczyków. Ja sprowadzę na nich Ducha Niszczyciela.
51:2 - Do Babilonu poślę tych, co przesieją ich i całą ziemię spustoszą, gdy zewsząd ich otoczą w dniu ich pokarania.
51:3 - Łucznicy swoich łuków niech nie napinają i zbroją swoją niech się nikt nie chwali! Nie oszczędzajcie ich młodzieńców, całe ich wojsko wyniszczcie doszczętnie!
51:4 - Pobitymi zasłana ziemia Chaldejczyków, przeszyci mieczami leżą na ulicach.
51:5 - Nie są wdowcami ni Izrael, ni Juda - przez swego Boga, przez Pana Zastępów nie są opuszczeni. A ziemia Chaldejczyków przepełniona jest zbrodniami przeciwko Świętemu Izraela.
51:6 - Uciekajcie z Babilonu, ratuj swe życie, kto może! Abyście zginąć nie musieli, kiedy ich winy osądzać będą. Nadszedł już bowiem dzień pomsty Pana i czas odpłaty Babilonowi za to, co uczynił.
51:7 - Babilon był w rękach Pana niczym puchar złoty, którym upajała się cała ziemia. Wino z niego piły rozmaite narody i dlatego powoli odchodziły od zmysłów.
51:8 - Pada nagle Babilon i w proch się rozsypuje. Zacznijcie już lamentować nad nim, balsam przynoście na jego rany, może jeszcze uleczyć się dadzą!
51:9 - Chcieliśmy Babilonowi przynieść uzdrowienie, ale już nie było można go uzdrowić. Dajmy więc temu spokój, niech każdy idzie do kraju swojego! Sąd jego bowiem sięgnie aż do nieba i aż do obłoków przeniknie.
51:10 - Naszą słuszną sprawę Pan na światło wystawił. Chodźmy, opowiedzmy Syjonowi wszystko, co nam uczynił nasz Pan - Bóg nasz.
51:11 - Ostrzcie strzały i tarcze szykujcie, bo Pan już wzbudził ducha króla Medii, powziął bowiem postanowienie zburzenia Babilonu. Taka jest, zaprawdę, pomsta Pana i odwet za Jego Świątynię.
51:12 - Podnieście wasz sztandar wysoko w stronę babilońskich murów, straże wzmocnijcie, czujki wystawcie i przygotujcie zasadzki! Pan bowiem powziął już postanowienie i co zamierzył - wypełni; to wszystko, czym Babilonowi zagroził.
51:13 - O ty, który mieszkasz nad wielkimi wodami i skarby tak ogromne posiadasz, przyszedł na ciebie koniec, pełna już twoja miara.
51:14 - Bo na swe imię Pan Zastępów poprzysiągł: Choćbyś miał ludzi jak szarańczy, wznosić się będą przeciw tobie wojenne okrzyki.
51:15 - On mocą swoją stworzył całą ziemię, umocnił okrąg ziemski swą mądrością i swoim rozumem rozpostarł niebiosa.
51:16 - Gdy głos Jego zabrzmi, słychać szum wód w niebiosach. On unosi w górę chmury z krańców ziemi On sprawia, że są błyskawice, że deszcze padają; to On ze swoich komnat wysyła wichury.
51:17 - Człowiek czuje się [wobec Niego] bezradny i nic nie rozumie; każdy złotnik wstydzi się swoich bożków, bo kłamstwem są te jego posągi i nie ma w nich ducha.
51:18 - Są one nicością i drwić z nich można tylko. Gdy przyjdzie czas sądu, w proch się rozsypią.
51:19 - Nie taki zaś jest [Bóg] - „cząstka Jakuba”. To On jest Stwórcą wszystkiego, a Izrael jest pokoleniem Jego dziedzictwa. Pan Zastępów - to imię Jego.
51:20 - Byłeś moim młotem i bronią czasu wojny. Kruszyłem tobą narody, tobą obalałem królestwa.
51:21 - Miażdżyłem tobą i konie, i jeźdźców, miażdżyłem rydwan i woźnicę.
51:22 - Tobą pozbawiałem życia mężczyzn i kobiety, a także starców i małe dzieci, dziewczęta i dorastających chłopców.
51:23 - Przez ciebie sprowadzałem zagładę na pasterza i trzodę, na pole uprawiającego i na jego zaprzęg. Tobą unicestwiałem przełożonych i rządców.
51:24 - Odpłacę Babilonowi i wszystkim Chaldei mieszkańcom za zło, którego na oczach waszych dopuścili się wobec Syjonu - wyrocznia Pana.
51:25 - A teraz ruszam już na ciebie, Góro Zatracenia, ty, coś całą ziemię zniszczyła - wyrocznia Pana. W twoją stronę mą rękę wyciągam i odsuwam cię daleko od skały, i czynię cię górą wypaloną.
51:26 - Nikt już nie będzie brał z ciebie kamienia węgielnego, nikt stąd nie będzie dobywał kamieni na fundament. O nie, już tylko pustynią pozostaniesz na zawsze - wyrocznia Pana.
51:27 - Wznieście ponad ziemię sztandary, niech zabrzmią wśród narodów trąby! Wezwijcie ludy do wojny świętej przeciw niemu! Zwołajcie przeciw niemu królestwa Ararat, Minni i Aszkenaz! Niech wystawią przeciw niemu swe wojska, niech szykują do boju rumaki, jak szarańcza najeżone groźnie.
51:28 - Niech się przygotują narody do świętej przeciw niemu wojny: król Medii i urzędnicy jego, i ci, co przewodzą, i cała kraina, nad którą panuje.
51:29 - Trzęsie się i drży ziemia w posadach, gdy Pan swe plany wypełnia w Babilonie i czyni z Babilonu pustkowie i bezludzie, gdzie nikt nie mieszka.
51:30 - Wojownicy Babilonu walczyć już przestali, po warowniach swoich się ukryli. Znikła już dawno ich wojenna odwaga i stali się wszyscy podobni do niewiast. Osiedla ich z dymem puszczono, powyłamywano wszystkie zasuwy.
51:31 - Gońcy nadbiegają jeden po drugim, wysłannik za wysłannikiem, by donieść królowi Babilonu, że wróg wkracza do miasta ze wszech stron:
51:32 - zajęte są już wszystkie na rzekach brody, spalone umocnienia wszystkie, a wszyscy wojownicy złamani na duchu.
51:33 - Mówi Pan Zastępów i Bóg Izraela: Córa Babilonu - podobna do klepiska: gdy zostanie ubite, to wkrótce zapewne nadejdzie czas żniwa.
51:34 - Nabuchodonozor, król babiloński, wyniszczył doszczętnie i pożarł, i postawił mnie obok jak puste naczynie. I niczym smok jakiś połknął mnie całego. Swoje wnętrzności napełnił mym szczęściem [mnie zaś daleko wyrzucił].
51:35 - Bezprawie i ucisk, które sam znosiłem, wszystkie teraz spadną z pewnością na Babilon - powiedzą teraz mieszkańcy Syjonu: Krew moja niech spłynie na mieszkańców Chaldei - ma prawo tak Jeruzalem mówić.
51:36 - Dlatego - powiada Pan - Ja sam biorę w swe ręce twą sprawę, Ja sam pragnę dopełnić twej zemsty, Ja sprawię, że wyschną wszystkie jego strumienie i przestaną istnieć wszystkie jego źródła.
51:37 - Babilon stanie się rumowiskiem, legowiskiem szakali, zgrozą i pośmiewiskiem, odludziem.
51:38 - Ryczą niby lwy, gdy się razem zbiorą, mruczą na siebie niby młode lwięta.
51:39 - Ich żądzy pożerania Ja sam żer przygotuję, napoję ich wszystkich tak, że pogłupieją. I zapadną w sen wiekuisty, i nigdy się nie obudzą - wyrocznia Pana.
51:40 - Poprowadzę ich jak jagnięta do rzeźni albo jak barany i kozły.
51:41 - O, biada nam, bo zdobyta i wzięta została od całej ziemi jej chluba. Biada, gdyż obraz Babilonu - to jedna pustynia, w porównaniu z narodami innymi.
51:42 - Morze zalało Babilon, całkiem go pokryły wzburzone bałwany.
51:43 - Wszystkie jego miasta opustoszały zupełnie, stały się krainą wypaloną i stepem. Nikt już tam nie mieszka i nikt spośród ludzi nie przechodzi tamtędy.
51:44 - Na Bela w Babilonie Ja sam ześlę karę i wyrwę z jego paszczy, cokolwiek już pochłonął. Żadne już nie ciągną ku niemu narody, muszą też runąć mury wokół Babilonu.
51:45 - Co prędzej wychodź, mój ludu, z tego miasta! Niech każdy ratuje swe życie przed Pana gniewem płonącym!
51:46 - Na duchu nie upadajcie ani się nie bójcie na wieść o tym, co słyszy się w kraju, to bowiem słyszy się tego roku, a co innego rok następny niesie. Tymczasem w kraju przemoc panuje i władca na władcę uderza.
51:47 - Dlatego oto nadchodzą dni, kiedy ukarzę bożków Babilonu. Kraj jego cały hańbą się okryje i będzie w nim pełno pobitych i poległych.
51:48 - Niebo i ziemia, i wszystko co na nich, radują się z tego, co spotkało Babilon, bo niszczyciele nadciągają z północy - wyrocznia Pana.
51:49 - Babilon paść musi z powodu poległych Izraela, tak jak polegli całego kraju zginęli z powodu Babilonu.
51:50 - Wy, którzyście zdołali uniknąć ich miecza, uciekajcie, nie zatrzymujcie się nigdzie! Będąc daleko, też myślcie o Panu, a Jeruzalem w sercach swoich noście!
51:51 - Wstydzić się teraz musimy, bośmy zniewagę słyszeli. Purpura wstydu okrywa nam twarze, bo oto cudzoziemcy weszli i wtargnęli do świętości Przybytku Pańskiego.
51:52 - Dlatego popatrzcie, oto dni nadchodzą - wyrocznia Pana - gdy ześlę karę na wszystkie ich bóstwa, a w całym kraju zaczną jęczeć pobici.
51:53 - Choćby się Babilon pod niebiosa wynosił i nie dopuszczał nikogo na swe wysokości, to gdy Ja dam znak, niszczyciele nań spadną - wyrocznia Pana.
51:54 - Lecz oto krzyk przejmujący słychać z Babilonu, o nieszczęściu wielkim mówią już w Chaldei.
51:55 - To Pan dokonuje zniszczenia Babilonu i sprawia, że powoli milkną w nim wszelkie krzyki, a słychać fale huczące i wody, daleko sięga ich łoskot.
51:56 - Tak, już niszczyciel na Babilon rusza. Wszyscy jego wojownicy pojmani będą i połamane będą ich łuki. Bo Pan nasz jest Bogiem odpłaty i każdemu odda według jego czynów.
51:57 - Babilońskich książąt i mędrców, urzędników, przełożonych i wojowników upoję, tak iż w sen wieczny zapadną i nigdy się już nie obudzą - wyrocznia Króla, a Pan Zastępów jest Jego Imię.
51:58 - Tak oto mówi Pan Zastępów. Potężny mur Babilonu rozsypie się aż do samej ziemi, a wszystkie jego bramy wysokie zostaną spalone. I tak na próżno trudzą się narody, a wysiłki ludów są niszczone ogniem.
51:59 - A oto polecenie, które prorok Jeremiasz przekazał Serajaszowi, synowi Neriasza, synowi Machsejasza, kiedy Serajasz - główny kwatermistrz - udawał się z królem judzkim, Sedecjaszem, do Babilonu w czwartym roku jego panowania.
51:60 - Wszystkie owe nieszczęścia, które miały spaść na Babilon, opisał Jeremiasz w jednej księdze. Znalazło się tam każde prorocze słowo wypowiedziane o Babilonie.
51:61 - Powiedział tedy Jeremiasz do Serajasza: Kiedy przybędziesz do Babilonu, pamiętaj, żebyś publicznie odczytał wszystkie te słowa.
51:62 - Powiesz również: Panie, Ty sam zagroziłeś temu miejscu mówiąc, że zniszczysz je tak, iż nie pozostanie tam nikt z jego mieszkańców - ani spośród ludzi, ani spośród bydła - będzie ono pustynią na wieki.
51:63 - A kiedy skończysz czytać księgę, uwiąż u niej kamień i wrzuć ją do Eufratu.
51:64 - Powiedz przy tym: Tak oto zatonie Babilon i nigdy już nie wypłynie na powierzchnię, bo tak wielkie nieszczęścia sprowadzę na to miasto. Tyle słów Jeremiasza.