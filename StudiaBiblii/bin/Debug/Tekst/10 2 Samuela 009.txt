9:1 - Pewnego razu zapytał Dawid: Czy jest jeszcze ktoś z domu Saula, komu mógłbym wyświadczyć jakieś dobrodziejstwo ze względu na Jonatana?
9:2 - Otóż był jeszcze niejaki Siba, który pełnił służbę w domu Saula. Kiedy go przyprowadzono do Dawida, zapytał go król: Czy ty jesteś Siba? A on odpowiedział: Tak, twój sługa!
9:3 - Rzekł król: Czy jest może jeszcze ktoś z domu Saula, komu mógłbym okazać miłosierdzie Boże? A Siba odpowiedział królowi: Jest jeszcze jeden syn Jonatana, utykający na obydwie nogi.
9:4 - Zapytał tedy król: Gdzie on jest? Na to Siba rzekł: Przebywa w Lo-Debar, w domu Makira, syna Ammiela.
9:5 - Posłał zatem Dawid kogoś do Lo-Debar, żeby go poszukano w domu Makira, syna Ammiela.
9:6 - Meribbaal, syn Jonatana, znalazłszy się przed Dawidem, upadł na ziemię, oddając [królowi] pokłon. A Dawid powiedział: Meribbaalu! On zaś na to: Oto sługa twój!
9:7 - I rzekł Dawid: Nie bój się! Chcę ci wyświadczyć jakieś dobrodziejstwo ze względu na twego ojca, Jonatana. Zwrócę ci wszystkie ziemie, które należały kiedyś do twego przodka Saula, a nadto będziesz mógł zawsze żywić się z mojego stołu.
9:8 - A on, [ponownie] upadłszy na ziemię, powiedział: A kimże jest twój sługa? Skądże mi to, że wejrzałeś na takiego zdechłego psa, jakim ja jestem?
9:9 - Zawołał więc król sługę Saula, Sibę, i powiedział mu tak: Wszystko, co należało do Saula i całego jego domu, przekazuję teraz synowi twojego pana.
9:10 - Będziesz dla niego uprawiał ziemię, ty sam, twoi synowie i słudzy, i jemu będziesz oddawał zbiory, żeby synowie twojego pana mieli co jeść. Natomiast sam Meribbaal, syn twojego pana, będzie przychodził zawsze do mojego stołu. Siba miał piętnastu synów i dwudziestu sług.
9:11 - Powiedział Siba do króla: Sługa twój uczyni wszystko, co tylko rozkaże mu król, jego pan. I przychodził Meribbaal jeść do stołu Dawida, jak jeden z synów królewskich.
9:12 - Miał zaś Meribbaal małego synka imieniem Mika. Wszyscy pozostali mieszkańcy domu Siby byli jego [Meribbaala] sługami.
9:13 - Sam Meribbaal mieszkał w Jerozolimie, gdyż jadał przy stole królewskim. Ciągle utykał na obydwie nogi.