3:1 - Panie, Wszechmogący, Boże Izraela! Woła do Ciebie dusza pełna zalęknienia i ucisku.
3:2 - Wysłuchaj nas, o Panie, i zmiłuj się nad nami, bo zgrzeszyliśmy przeciwko Tobie.
3:3 - Twoje panowanie trwa na wieki, a nam grozi wieczna zagłada.
3:4 - Panie, Wszechmocny Boże Izraela! Wysłuchaj błagania skazanego na śmierć Izraela, synów tych, którzy zgrzeszyli przeciwko Tobie i nie chcieli słuchać głosu Pana ich i Boga. I tak spadły na nas te nieszczęścia.
3:5 - Racz nie pamiętać już o złych czynach ojców naszych, a wspomnij raczej na Twoje silne ramię i na imię Twoje!
3:6 - Ty jesteś przecież Panem i Bogiem naszym, a my wysławiać Cię będziemy, o Panie!
3:7 - Dlatego bowiem napełniasz nasze serca bojaźnią przed Tobą, abyśmy wzywali Twojego imienia. Na wygnaniu naszym też chcemy Cię wysławiać. Odwróciliśmy już nasze serca od wszelkiego zła ojców naszych, którzy grzeszyli przeciwko Tobie.
3:8 - Popatrz, po dzień dzisiejszy żyjemy w krainach naszego wygnania, którym Ty nas pokarałeś na pogardę, przekleństwo i pośmiewisko według wszystkich złych uczynków ojców naszych, którzy odeszli daleko od Pana i Boga naszego.
3:9 - Wypełniaj, Izraelu, przykazania życia i zabiegaj o to, żeby mądrość posiadać.
3:10 - A czemuż to, Izraelu, czemuż żyjesz w krainie twoich wrogów? Czemu upływają ci lata na obcej ziemi?
3:11 - Czemu musiałeś stać się nieczystym i do trupa podobnym, i jak ci, co odchodzą w zaświaty?
3:12 - Bo odszedłeś od źródła mądrości.
3:13 - Gdybyś chodził drogami Bożymi, mieszkałbyś w pokoju po wsze czasy.
3:14 - Teraz więc dowiaduj się, gdzie można znaleźć mądrość, siłę i rozsądek. Wtedy dowiesz się też, gdzie będziesz mógł żyć długo i szczęśliwie, gdzie będziesz mógł znaleźć światło dla twoich oczu i spokój.
3:15 - Ale kto znalazł miejsce, gdzie przebywa mądrość? Kto zdołał się już dostać do jej przybytków?
3:16 - Gdzież są owi zwierzchnicy całych narodów i panujący również nad zwierzętami całej ziemi?
3:17 - Ci, co igrają z ptactwem powietrznym, gromadzą srebro i złoto, w którym ludzie pokładają taką ufność, a żądza ich posiadania nie ma żadnych granic?
3:18 - Gdzie są ci, którzy wykonują ze srebra przedmioty tak mozolnie, że praca nad nimi nie ma końca?
3:19 - Znikli już, odeszli w zaświaty, a na ich miejsce przyszli inni.
3:20 - Inni dostrzegli światło i zamieszkali na ziemi, ale też nie rozpoznali drogi mądrości,
3:21 - nie zrozumieli jej szlaków, nie odkryli jej śladów. Ich synowie zaś ze swojej drogi zeszli bardzo daleko.
3:22 - Nikt nie słyszał o niej w Kanaanie, nikt też nie widział jej w Temanie.
3:23 - Synowie Hagar szukający mądrości po całej ziemi, kupcy z Madianu i Temanu, różni opowiadacze bajek i poszukujący wiedzy - oni też nie rozpoznali drogi mądrości i nie odkryli jej ścieżek.
3:24 - O Izraelu, jakże ogromna jest świątynia Pana, jak daleko sięgają granice królestwa Jego!
3:25 - Nieskończenie daleko i niezmiernie wysoko.
3:26 - Tam przyszli na świat olbrzymi, sławni owi mężowie pradawni, ogromni wzrostem i niezwykle waleczni.
3:27 - A jednak nie ich Bóg wybrał i nie im ukazał drogę mądrości.
3:28 - Zginęli, bo byli pozbawieni rozsądku; spotkała ich zagłada, bo mądrości im nie stało.
3:29 - Któż wstąpił na wyżyny niebieskie, znalazł tam mądrość i przyniósł ją z obłoków na ziemię?
3:30 - Kto, powędrowawszy za morza, odnalazł ją tam i za cenę najszczerszego złota przywiózł do siebie?
3:31 - Nikt nie zna jej drogi, nikt nie potrafi odkryć jej ścieżek.
3:32 - Lecz zna je Wszystkowiedzący. On odkrył je w swojej mądrości. To On na zawsze osadził mocno ziemię i napełnił ją zwierzętami.
3:33 - To On wysyła promienie światła, które pomknęło daleko. Gdy wzywa je z powrotem do siebie, ono drżąc do Niego wraca.
3:34 - Radośnie świecą gwiazdy trwając na swoich miejscach.
3:35 - Kiedy je woła, odpowiadają natychmiast: Tu jesteśmy! I świecą radośnie na cześć swego Stwórcy.
3:36 - Taki jest nasz Bóg i oprócz Niego nie ma żadnego, który by Mu dorównał.
3:37 - To On znalazł drogę mądrości i ukazał ją słudze swojemu, Jakubowi, oraz Izraelowi, umiłowanemu swemu.
3:38 - Potem sama ukazała się ona na ziemi i pozostała między ludźmi.