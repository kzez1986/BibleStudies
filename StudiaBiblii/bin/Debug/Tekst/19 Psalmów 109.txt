109:1 - Dla kierującego chórem. Psalm Dawida. O Boże, którego sławię, racz nie milczeć dłużej,
109:2 - bo otworzyły się przeciw mnie usta pełne zdrady, podstępu pełne języki zakłamane.
109:3 - Obrzucają mnie słowami pełnymi zawiści i bez powodu na mnie nastają.
109:4 - Okazują mi wrogość w zamian za moją miłość, a ja modlę się za nich.
109:5 - Za moje dobro złem mi odpłacają, a za moją miłość - samą nienawiścią.
109:6 - Oby ich zbrodnie przeciw nim świadczyły, niech wszystkie tu staną, niech ich oskarżają.
109:7 - Niech w sądzie się okaże, że są przestępcami, niech nawet ich prośby zaczną ich obciążać!
109:8 - Niechaj pozostanie im już dni niewiele, kto inny niech przejmie ich urząd!
109:9 - Niech dzieci ich staną się rychło sierotami, a ich kobiety - wdowami.
109:10 - Niech dzieci ich tułają się i żebrzą, i niech będą wygnane nawet z gruzów ich domów!
109:11 - Niech lichwiarz pozbawia ich wszystkiego, co mają, cudzoziemcy niech złupią cały ich dobytek.
109:12 - Niech nie będzie nikogo, kto by im był życzliwy, nikogo, kto by się nad sierotami litował.
109:13 - Niech będzie wytracone całe ich potomstwo, w najbliższych pokoleniach niech zginie ich imię.
109:14 - O Panie, racz zważyć na ich ojców przewinienia, niech nie będą zgładzone przestępstwa ich matek!
109:15 - Niech Pan ma zawsze przed oczyma ich winy, a pamięć o nich niech zniknie z ziemi.
109:16 - Bo ludzie ci nie okazali swojej łaskawości, lecz prześladowali biedaków i uciśnionych, a złamanych na duchu pragnęli zabijać.
109:17 - Lubowali się w przekleństwach, niech więc spadną na nich, błogosławieństwem gardzili, niech więc ich omija.
109:18 - Bluźnierstwami okrywają się jak płaszczem, niech więc przenikną ich ciała jak woda, niech wejdą jak oliwa w ich kości.
109:19 - Niech będą dla nich szatą, którą na siebie włożą, i jak pas, którym się opaszą.
109:20 - Tak niech Pan odpłaci wszystkim mym oszczercom i tym, którzy mnie ciągle spotwarzają.
109:21 - A ze mną, Panie mój i Władco, postąp według imienia Twego i wybaw mnie dzięki łaskawości Twojej.
109:22 - Bo ja jestem ubogi i nieszczęśliwy i drży moje serce w piersiach.
109:23 - W oczach ginę jak cień, co przemija, strząsają mnie jak szarańczę.
109:24 - Od postów uginają mi się kolana, z braku oliwy chudnę coraz bardziej.
109:25 - Pośmiewiskiem dla tamtych się stałem, kiedy mnie widzą, kiwają głowami.
109:26 - Wspomóż mnie, o Panie mój i Boże, wybaw mnie przez wielkie miłosierdzie Twoje!
109:27 - Niech widzą, że Twa ręka to uczyniła, że Ty jesteś tego sprawcą, o Panie!
109:28 - Niech oni złorzeczą - bylebyś Ty błogosławił, niech będą poniżeni przeciwnicy moi, niech zaś rozraduje się szczerze Twój sługa!
109:29 - Tych, co mnie oskarżają, niech hańba okryje, niech przyodzieją się wstydem jak płaszczem!
109:30 - A ja chcę głośno wysławiać Pana i chwalić Go pośrodku rzesz licznych.
109:31 - Bo On ubogich w obronę bierze i ratuje ich przed złymi sędziami.