8:1 - Elizeusz powiedział do kobiety, której dziecko kiedyś przywrócił do życia: Wstań, uchodź stąd z całą twoją rodziną i zamieszkaj w innej okolicy, gdzie będziesz mogła, gdyż Jahwe zsyła na cały ten kraj klęskę głodu, która będzie trwała siedem lat.
8:2 - Wstawszy tedy kobieta uczyniła tak, jak jej nakazał mąż Boży: poszła z całą swoją rodziną i pozostawała przez siedem lat w kraju Filistynów.
8:3 - Po siedmiu latach wróciwszy z kraju Filistynów, udała się do króla w sprawie swojego domu i pola.
8:4 - Król zaś akurat rozmawiał z Gechazim, sługą męża Bożego, domagając się, żeby mu ów sługa wyliczył wszystkie niezwykłe dzieła, których dokonał Elizeusz.
8:5 - Sługa opowiadał właśnie o tym, jak jego pan przywrócił do życia pewnego zmarłego, kiedy weszła kobieta, której syna z martwych wskrzesił Elizeusz, i zaczęła przedstawiać królowi sprawę swojego domu i pola. Powiedział wtedy Gechazi: Królu mój i panie, oto kobieta i jej syn, którego Elizeusz przywrócił do życia.
8:6 - Zapytana o to przez króla, kobieta opowiedziała mu o wszystkim. Król przywołał jednego ze swych urzędników i wydał mu taki rozkaz: Dopilnuj, żeby zwrócono jej wszystko, co do niej należało ze wszystkimi [corocznymi] zbiorami z pól, od czasu wyjścia jej z tego kraju aż do dnia dzisiejszego.
8:7 - Elizeusz udał się do Damaszku. Gdy królowi Aramu, Ben-Hadadowi, który był wtedy chory, doniesiono, że przybył tam mąż Boży,
8:8 - król tak powiedział do Chazaela: Weź ze sobą jakiś podarek, udaj się do męża Bożego i za jego pośrednictwem zapytaj Jahwe, czy wyjdę z tej choroby.
8:9 - Udał się tedy Chazael do Elizeusza, przynosząc ze sobą dary z tego wszystkiego, co było najcenniejsze w Damaszku. Dary dźwigało czterdzieści wielbłądów. Kiedy przybył na miejsce, stanął przed Elizeuszem i powiedział: syn twój, Ben-Hadad, król Aramu, przysłał mnie, żebym cię zapytał, czy wyjdzie on z tej choroby.
8:10 - Rzekł na to Elizeusz: wracaj i powiedz, że na pewno wyjdzie z tej choroby, ale że Jahwe objawił mi również, iż wkrótce potem umrze.
8:11 - [Powiedziawszy to] mąż Boży zatrzymał swój wzrok na Chazaelu i tak mu się przypatrywał, że tamten aż poczerwieniał.
8:12 - I zapłakał mąż Boży. Chazael zapytał wtedy: Dlaczego mój pan płacze? A Elizeusz odpowiedział: Bo wiem, ile zła ty właśnie wyrządzisz synom Izraela. To ty puścisz z dymem ich miasta warowne, ty wytracisz mieczem ich młodych wojowników, pozbawisz życia ich niemowlęta i będziesz rozpruwał łona ich brzemiennych kobiet.
8:13 - Rzekł na to Chazael: A czyż twój sługa jest podłym psem, żeby miał dopuszczać się takich zbrodni? Odpowiedział Elizeusz: Jahwe mi już objawił, że ty będziesz królem Aramejczyków.
8:14 - Opuściwszy Elizeusza, Chazael powrócił do swojego pana, który go zaraz zapytał: Co powiedział ci Elizeusz? On zaś odrzekł: Zapewnia cię, że wyjdziesz z tej choroby.
8:15 - Nazajutrz Chazael wziął prześcieradło, zmoczył je w wodzie i owinął nim głowę króla, wskutek czego król zmarł. Władzę po zmarłym królu objął Chazael.
8:16 - W piątym roku panowania Jorama, syna Achaba, króla izraelskiego, kiedy królem judzkim był jeszcze Jozafat, królem w Judzie został Joram, syn Jozafata.
8:17 - Gdy wstąpił na tron, miał trzydzieści dwa lata, a sprawował władzę przez lat osiem, przebywając w Jerozolimie.
8:18 - Naśladował swoim życiem królów izraelskich, a zwłaszcza tych z domu Achaba, gdyż miał za żonę jedną z córek Achaba. Czynił wszystko, co jest złe w oczach Jahwe.
8:19 - Jahwe nie chciał zniszczyć Judy ze względu na Dawida, swego sługę, zgodnie z obietnicą, którą mu uczynił, że mianowicie światłość będzie zawsze nad jego potomkami.
8:20 - Wtedy to Edom uwolnił się od władzy Judy i ustanowił sobie własnego króla.
8:21 - Zebrał tedy Joram wszystkie swoje rydwany i wyruszył na Sair. Kiedy powstawszy nocą zaatakował Edomitów, ci okrążyli ze wszystkich stron jego samego oraz rydwany, natomiast reszta jego wojowników schroniła się w namiotach.
8:22 - I tak Edom wyzwolił się spod władzy judzkiej [i jest wolny] aż po dzień dzisiejszy. W tym samym czasie usamodzielniła się także Libna.
8:23 - Pozostałe dzieje Jorama, wszystkie jego dokonania są opisane w Księdze Kronik Królów Judzkich.
8:24 - Kiedy Joram odszedł do swoich przodków i został pochowany obok praojców w Mieście Dawidowym, władzę po nim objął jego syn Ochozjasz.
8:25 - W dwunastym roku panowania Jorama, syna Achaba, króla izraelskiego, królem Judy został Ochozjasz, syn Jorama.
8:26 - Kiedy wstępował na tron, miał dwadzieścia dwa lata, rządził zaś tylko jeden rok, przebywając w Jerozolimie. Jego matka nazywała się Atalia i była krewną Omriego, króla izraelskiego.
8:27 - W swoim postępowaniu naśladował on Achaba, gdyż był spowinowacony z jego rodem, i czynił to, co jest złe w oczach Jahwe.
8:28 - Razem z Joramem, synem Achaba, stanął on w Ramot w Gileadzie do walki z Chazaelem, królem Aramu. Aramejczycy zranili Jorama,
8:29 - wobec czego wrócił on do Jizreel, żeby się wyleczyć z ran zadanych mu przez Aramejczyków pod Ramot, gdzie walczył przeciwko Chazaelowi, królowi Aramu. Wtedy to Ochozjasz, syn Jorama, króla judzkiego, przyszedł do Jizreel, żeby odwiedzić chorego Jorama.