16:1 - A gdy już minął szabat, wtedy Maria Magdalena, Maria [matka] Jakuba i Salome kupiły wonności, żeby pójść i namaścić Jezusa.
16:2 - Wczesnym rankiem w pierwszy dzień tygodnia, gdy już wzeszło słońce, przyszły do grobowca.
16:3 - I mówiły sobie: Kto nam odwali kamień od wejścia do grobowca?
16:4 - Lecz oto spojrzawszy zobaczyły kamień już odsunięty; był bardzo wielki.
16:5 - A gdy weszły do grobowca i zobaczyły młodzieńca siedzącego z prawej strony w białej szacie, osłupiały z przerażenia.
16:6 - Lecz on rzekł do nich: Nie bójcie się! Szukacie Jezusa z Nazaretu, ukrzyżowanego? Wstał, nie ma Go już tu. Oto miejsce, gdzie był złożony...
16:7 - Ale wy idźcie i donieście uczniom Jego oraz Piotrowi, że udał się przed wami do Galilei. Tam Go zobaczycie, tak jak wam to zapowiedział.
16:8 - A one, wyszedłszy, uciekły od grobowca. Ogarnęło je bowiem zdumienie i trwoga. I nic nikomu nie powiedziały, bo się bały.
16:9 - Pierwszego dnia tygodnia, wczesnym rankiem Zmartwychwstały ukazał się Marii Magdalenie, tej, z której wyrzucił siedem złych duchów.
16:10 - A ona poszła i opowiedziała wszystko Jego towarzyszom, którzy byli pogrążeni w smutku i łzach.
16:11 - Tymczasem oni, słuchając o tym, że żyje i że ona Go widziała, nie chcieli wierzyć.
16:12 - A potem ukazał się, już w innej postaci, dwom spośród nich, gdy szli na wieś.
16:13 - I ci, powróciwszy, opowiedzieli wszystko pozostałym. Ale i im nie uwierzyli.
16:14 - I wreszcie ukazał się Jedenastu, kiedy ci byli u stołu, i zganił ich brak wiary oraz zatwardziałość serca, że nie wierzyli tym, którzy widzieli Go zmartwychwstałego.
16:15 - I powiedział im: Idąc na cały świat głoście Ewangelię wszystkiemu stworzeniu.
16:16 - Kto uwierzy i ochrzci się, będzie zbawiony, kto zaś nie uwierzy, będzie potępiony.
16:17 - A oto znaki, które będą towarzyszyć tym, co uwierzą: W imię moje będą wyrzucać złe duchy; będą mówić nowymi językami;
16:18 - brać będą do rąk węże, a jeśliby nawet jakąś truciznę wypili, nic im nie zaszkodzi; będą wkładać ręce na chorych, a ci poczują się dobrze.
16:19 - Powiedziawszy to Pan Jezus został wzięty do nieba i zasiadł po prawicy Boga.
16:20 - Oni zaś poszli nauczając wszędzie. A Pan wspomagał ich i umacniał ich naukę znakami, które im towarzyszyły.