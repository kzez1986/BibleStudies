146:1 - Alleluja! Wysławiaj, duszo moja, Pana.
146:2 - Pragnę wielbić Pana, jak długo żyć będę, śpiewać i grać Bogu memu na chwałę, póki jestem.
146:3 - Nie polegajcie na samych książętach ani na ludziach, którzy wam nic nie pomogą.
146:4 - Bo człowiek oddaje ducha i wraca do ziemi, i przepadają wszystkie jego plany.
146:5 - Szczęśliwy, dla którego oparciem jest Bóg Jakuba, który całą nadzieję w swoim Panu i Bogu pokłada.
146:6 - Pan stworzył niebo i ziemię oraz morza i wszystko, co się w nich porusza, i wierny jest po wszystkie czasy.
146:7 - Uciśnionych bierze w obronę, głodującym chleb daje, wolność uwięzionym przywraca.
146:8 - Pan oczy niewidomym otwiera i podnosi złamanych na duchu - sprawiedliwych miłuje.
146:9 - Pan osłania przybyszów, wspiera sieroty i wdowy, a kroki bezbożnych kieruje na manowce.
146:10 - Pan jest Królem na wieki. Twój Bóg, o Syjonie, rządzi z pokolenia na pokolenie, jest twoim Bogiem.