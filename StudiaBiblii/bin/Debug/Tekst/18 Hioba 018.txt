18:1 - Wtedy zabrał głos Bildad z Szuach i powiedział tak:
18:2 - Kiedyż wreszcie przestaniecie mówić? Zastanówcie się nad tym, co mamy powiedzieć.
18:3 - Czy tyle znaczymy dla ciebie co bydło? Czy jesteśmy nieczyści w twych oczach?
18:4 - Jesteś rozdarty w swym gniewie, lecz czy przez ciebie wyludni się ziemia i skały poruszą z miejsc swoich?
18:5 - Zgaśnie światło przestępcy, nie rozjarzy się jego płomień.
18:6 - Zniknie w jego namiocie światło i dopali się nad nim lampa.
18:7 - Będzie się poruszał niepewnie i zgubią go jego plany.
18:8 - Jego własne nogi zaprowadzą go do sieci, w których zacznie się miotać, jakby już był w sidłach.
18:9 - Aż pętla zaciśnie się na stopie i znajdzie się w pułapce bez wyjścia.
18:10 - Zapadnia na niego ukryta jest w ziemi, czyha nań potrzask zastawiony na drodze.
18:11 - Wszystkiego się boi, straszne widma na krok go nie odstępują.
18:12 - Dybie na niego nieszczęście, żądne jego zguby, nie opuszcza go groza zagłady.
18:13 - Pochłania powoli całe jego ciało, pierworodny śmierci zżera jego członki.
18:14 - Zostanie usunięty z własnego namiotu bez żadnej nadziei na powrót, wydadzą go w ręce Króla Wszechgrozy.
18:15 - W jego namiocie zamieszka obcy, na jego podwórcu rozsypią siarkę.
18:16 - U dołu wyschną jego korzenie, u góry zwiędną gałęzie.
18:17 - Pamięć o nim zniknie na ziemi, jego imię popadnie w zapomnienie.
18:18 - Wyrzucą go ze światłości w ciemność i po całej ziemi będą go ścigać.
18:19 - Ani odrośl, ani potomek nie zostanie w narodzie, nikt nie przetrwa tam, gdzie kiedyś mieszkał.
18:20 - Przerażenie ogarnie ludy Zachodu, zgroza zapanuje na Wschodzie.
18:21 - Oto, jaki los spotka dom grzesznika, mieszkanie człowieka, co odrzuca Boga.