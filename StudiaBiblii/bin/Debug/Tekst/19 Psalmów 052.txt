52:1 - Dla kierującego chórem. Pieśń Dawida.
52:2 - Wyśpiewana wtedy, kiedy Doeg Edomita przybył i oznajmił Saulowi, że Dawid wszedł do domu Achimeleka.
52:3 - Czemu przechwalasz się swoją przewrotnością, mocarzu? Czemu na każdy dzień planujesz nieprawość?
52:4 - Ciągle knujesz czyjąś zgubę, a twój język, wyostrzony jak brzytwa, na kogoś nastaje.
52:5 - Zło stale przedkładasz nad dobro, kłamstwo bardziej miłujesz niż prawdę.
52:6 - Lubujesz się we wszelkich krętactwach ty, którego język sprowadza nieszczęście.
52:7 - Dlatego zniszczy cię Bóg na zawsze, pochwyci cię i wyrzuci z twojego namiotu, i usunie cię spośród żyjących na ziemi.
52:8 - Ujrzawszy to sprawiedliwi zlękną się, a potem drwić sobie zaczną, mówiąc:
52:9 - Oto mąż, który nie szukał schronienia u Boga, lecz całą ufność złożył w swych bogactwach i siły szukał w przewrotności.
52:10 - Ja zaś jestem jak zielona oliwka w domu Bożym i będę ufał miłosierdziu Boga po wszystkie czasy.
52:11 - Zawsze Cię sławić będę, Boże, za to, coś uczynił, a miłującym Cię będę powtarzał Twoje imię, bo jest dobre.