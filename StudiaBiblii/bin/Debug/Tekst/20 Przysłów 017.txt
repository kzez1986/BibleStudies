17:1 - Lepszy chleb suchy i spokój w domu niż ciągłe uczty, mieszane z kłótniami.
17:2 - Roztropny sługa zapanuje nad niedobrym synem i z jego braćmi posiądzie dziedzictwo.
17:3 - Srebro topi się w tyglu, a złoto w piecu, serca ludzkie Pan sam przenika.
17:4 - Drogami złoczyńcy są wargi kłamliwe, oszust się lubuje w językach bezbożnych.
17:5 - Kto drwi z ubogiego, znieważa jego Stwórcę, kto cieszy się z nieszczęścia drugiego, będzie ukarany.
17:6 - Koroną ludzi starych są synowie ich synów, a synowie są chwałą ich ojców.
17:7 - Głupcom nie zależy na wytwornej mowie, ani tym bardziej szlachetnie urodzonym na kłamstwach.
17:8 - Według tego, który daje, dar jest czarodziejskim kamieniem, dokądkolwiek się uda, wszędzie mu się wiedzie.
17:9 - Kto szuka przyjaźni, nie zważa na błędy, kto przykre sprawy pamięta, przecina miłość.
17:10 - Rozsądnego nagana porusza bardziej niż głupiego sto mocnych uderzeń.
17:11 - Zły ciągle szuka zaczepki, ogłoszą mu kiedyś surowy wyrok.
17:12 - Lepiej spotkać niedźwiedzicę pozbawioną młodych niż głupiego w pełni jego głupoty.
17:13 - Jeżeli ktoś odpłaca tylko złem za dobre, domu swego od nieszczęścia na pewno nie ocali.
17:14 - Kto wszczyna kłótnie, ten otwiera zapory, uchodź więc, zanim jeszcze spór rozgorzeje.
17:15 - Ten, kto uniewinnia winnego, i ten, kto niewinnego potępia, sprawia, że obaj są odrazą dla Pana.
17:16 - Po co pieniądze w rękach głupiego? Przecież mądrości nie kupi, bo nie ma rozsądku.
17:17 - Przyjaciel w każdym czasie okazuje swą miłość, staje się bratem na dni nieszczęścia.
17:18 - Nie jest mądry ten, kto daje porękę lub kto przysięga za kogoś drugiego.
17:19 - Lubuje się w przestępstwach, kto spory lubi, szuka nieszczęścia, kto drzwi swoje podwyższa.
17:20 - Kto ma serce przewrotne, nigdy szczęścia nie zazna, kto jest w mowie nieszczery, popadnie w nieszczęście.
17:21 - Kto zrodził głupca, zmartwień ma wiele, nie ma się kim cieszyć ojciec lekkoducha.
17:22 - Gdy serce jest szczęśliwe, ciału również dobrze, a duch przygnębiony wysusza kości.
17:23 - Bezbożnik dar swój z zanadrza dobywa, aby zagmatwać nim ścieżki sprawiedliwych.
17:24 - Rozsądny ma ciągle na uwadze mądrość, a wzrok niemądrego błąka się wszędzie.
17:25 - Syn niemądry ojcu zgryzoty przysparza i zmartwień matce, która go zrodziła.
17:26 - Niewinnego krzywdzi nawet kara pieniężna, bezprawiem jest godzić się na bicie prawego.
17:27 - Posiadł rozsądek, kto powściągliwy w mowie, rozumny wszystko na chłodno rozważa.
17:28 - Nawet głupiec, gdy milczy, wydaje się mądry i rozsądny - gdy ma usta zamknięte.