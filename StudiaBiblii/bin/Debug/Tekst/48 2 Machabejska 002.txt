2:1 - Z dokumentów wynika, że to prorok Jeremiasz nakazał wygnańcom zabrać - jak już o tym była mowa - trochę żaru [z ołtarza całopalenia].
2:2 - Prorok zobowiązał również wygnańców specjalnym dekretem do pamięci o przykazaniach pańskich i upomniał ich, żeby nie pobłądzili w swoich sercach, kiedy będą patrzeć na złote i srebrne podobizny bożków oraz ich różne ozdoby.
2:3 - Wielokrotnie w podobny sposób upominał ich, żeby nie pozwolili sobie wymazać prawa wypisanego w ich sercach.
2:4 - W dokumentach tych było też napisane, że prorok otrzymał od Boga polecenie, zgodnie z którym Żydzi mieli posiadać zawsze namiot i arkę Bożą. Prorok ów wstąpił też podobno na tę samą górę, na której był kiedyś Mojżesz i z której oglądał obiecane przez Boga dziedzictwo.
2:5 - Otóż na górze tej znalazł Jeremiasz jaskinię, wielką jak dom. Umieścił tam namiot, arkę i ołtarz kadzenia. Potem wejście do jaskini zasypał kamieniami.
2:6 - Kilku z jego ludzi później próbowało tam dotrzeć, żeby zaznaczyć drogę, ale jaskini już nie odnaleźli.
2:7 - Gdy dowiedział się o tym Jeremiasz, skarcił ich, mówiąc: Miejsce to ma pozostać nieznane, dopóki Bóg ponownie nie zgromadzi całego swojego ludu i nie okaże mu swojego miłosierdzia.
2:8 - I wtedy sam Pan ujawni to wszystko. Ukaże się też chwała Pańska i obłok, tak jak to było za dni Mojżesza oraz wtedy, kiedy Salomon modlił się, aby miejsce owo zostało poświęcone.
2:9 - Potem jest opowiedziane w księdze o ofiarach jakie ów mądry [Salomon] złożył przy poświęceniu i ukończeniu budowy świątyni.
2:10 - Jak kiedyś Mojżesz modlił się do Pana i spadł z nieba ogień i pochłonął ofiarę, tak modlił się również Salomon i podobnie spadł z nieba ogień i strawił całą ofiarę.
2:11 - Mojżesz powiedział wtedy: ponieważ nie spożyto ofiary złożonej za grzechy, pochłonął ją ogień.
2:12 - Podobnie przez osiem dni świętował także Salomon.
2:13 - To samo jest opowiedziane w pismach i w pamiętnikach Nehemiasza. Ponadto jest w nich mowa o bibliotece, w której zgromadził on nie tylko księgi o królach i księgi proroków, lecz także pieśni [Dawida] i pouczenia królów o składaniu ofiar.
2:14 - Również Juda zebrał wszystkie owe księgi, które podczas prowadzonych przez niego wojen zostały rozproszone. Dziś znowu wszystkie znajdują się u nas.
2:15 - Gdyby jednak okazało się, że niektórych z nich nie macie, to sprowadźcie je od nas przez specjalnych wysłanników.
2:16 - Piszemy wam o tym wszystkim, gdyż przystępujemy do obchodów święta Oczyszczenia Świątyni. Dobrze zrobicie, jeśli te dni również będziecie obchodzili uroczyście.
2:17 - Bóg uratował cały swój lud, całe jego dziedzictwo, jego panowanie, kapłanów i świątynię,
2:18 - tak jak to przyobiecał w swoim prawie. Mamy zatem nadzieję, że już wkrótce Bóg także nam okaże swoje miłosierdzie i zbierze nas z całego świata, i zgromadzi na swoim świętym miejscu. On bowiem wybawił nas już od tylu nieszczęść i sam dokonał oczyszczenia miejsca świętego.
2:19 - Opowiadanie o czynach Machabeuszy, Judy i jego braci, o tym jak dokonywali oczyszczenia wspaniałej świątyni i poświęcali na nowo zbudowany ołtarz,
2:20 - o wojnach, jakie prowadzili z Antiochem Epifanesem i jego synem Eupatorem,
2:21 - o objawieniach, jakich same niebiosa udzielały sławnym i walecznym obrońcom obyczajów żydowskich, dzięki czemu udało się im, choć byli nieliczni, cały kraj znów objąć w posiadanie, po usunięciu z niego licznych barbarzyńców,
2:22 - [o tym], jak zdołali odzyskać sławną w całym świecie świątynię, uwolnić miasto, przywrócić na nowo moc obowiązującą zapomnianym prawom, bo Pan okazywał im wielkie miłosierdzie swoje -
2:23 - niejaki Jazon z Cyreny zawarł w pięciu księgach, my zaś spróbujemy streścić jego opowieść w jednej księdze.
2:24 - Zauważyliśmy bowiem, że jest w tych opowiadaniach bardzo dużo liczb oraz ogromne bogactwo szczegółów historycznych, co utrudnia śledzenie ich toku.
2:25 - Dlatego postanowiliśmy przyjść z pomocą tym, którzy mieliby ochotę czytać owe opowiadania, a także tym, którzy pewnych rzeczy zapragnęliby nauczyć się na pamięć. Zresztą chcielibyśmy, żeby pewne korzyści odniósł z czytania tej księgi każdy, kto weźmie ją do ręki.
2:26 - Nie przyszło nam łatwo opracować ten wyciąg. Kosztowało nas to wiele trudu i mnóstwo nieprzespanych nocy.
2:27 - Niełatwe zadanie stoi przed tym, kto przygotowuje ucztę i pragnie zaspokoić upodobania wszystkich zaproszonych. Mimo to chętnie podjęliśmy się tego trudu i jesteśmy przekonani, że zaskarbimy sobie wdzięczność wielu.
2:28 - Troskę o drobne szczegóły pozostawiamy zawodowemu dziejopisowi. My ograniczyliśmy się w naszym przedsięwzięciu do opracowania streszczenia.
2:29 - Kiedy buduje się nowy dom, potrzebny jest budowniczy, który czuwa nad wszystkimi pracami. Natomiast ci, którzy mają ozdobić i pomalować nowy dom, troszczą się jedynie o to, co jest konieczne do jego wystroju. Podobnie rzecz się ma i z naszym zadaniem.
2:30 - Do dziejopisarza należeć będzie ocena i zbadanie wszystkich danych.
2:31 - Ten zaś, kto bierze się do zwięzłego streszczania [dłuższej opowieści], powinien unikać gromadzenia zbyt wielu szczegółów, nawet za cenę niepełnego przedstawienia całej sprawy.
2:32 - A teraz przystępujemy do naszego opowiadania, gdyż i tak zbyt wiele czasu poświęciliśmy na to wprowadzenie. Nie jest przecież rzeczą słuszną wydłużać wprowadzenie, a samo opowiadanie skracać.