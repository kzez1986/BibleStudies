9:1 - Mądrość dom sobie wybudowała i przygotowała kolumn siedem.
9:2 - Zabiła swoje bydło, zmieszała wina i stoły nakryła.
9:3 - Rozesłała swoje służebnice i tak zapraszała z wyżyn miasta:
9:4 - Wszyscy niedoświadczeni niech do mnie przyjdą. Do nie dość rozsądnych zaś tak mówiła:
9:5 - Przyjdźcie, spożywajcie ze stołu mojego i pijcie wino, które przygotowałam.
9:6 - Pozbądźcie się głupoty, a żyć będziecie i chodzić drogami rozsądku.
9:7 - Kto karci szydercę, ściąga na siebie bluźnierstwa, kto bezbożnika poucza, szkodzi sobie samemu.
9:8 - Nie pouczaj szydercy, bo cię znienawidzi, mądrego zaś gdy upomnisz, będzie cię miłował.
9:9 - Upominaj mądrego, a jeszcze mędrszy będzie, pouczaj sprawiedliwego, a wzrośnie jego wiedza.
9:10 - Bojaźń Boża jest początkiem mądrości, a wiedza o Świętym - to roztropność prawdziwa!
9:11 - Zaiste, dzięki mnie liczne będą dni twoje i przybędzie ci lat twego życia.
9:12 - Jeśli mądry jesteś, to ku pożytkowi własnemu, a gdy nie panujesz nad sobą, sam przez to ucierpisz.
9:13 - Ogromnie się rzuca pani Głupota, bo nie rozumie niczego.
9:14 - Zasiada przy drzwiach swego domu, na specjalnym podwyższeniu wśród umocnień miasta,
9:15 - i zaprasza wszystkich przechodniów, tych, co idą własnymi drogami:
9:16 - Wszyscy niedoświadczeni, chodźcie do mnie, a do nie dość rozsądnych tak mówi:
9:17 - Cudownie smakuje ukradziona woda, dobry jest także chleb zrabowany bliźniemu.
9:18 - Wcale nie myśli o tym, że tam są duchy zmarłych, a jej zaproszeni - już odeszli w zaświaty.