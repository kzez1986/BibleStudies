16:1 - Miktam. Psalm Dawida. Strzeż mnie, o Panie, Tobie zaufałem.
16:2 - Wołam do Ciebie, Panie: Tyś moim Panem, Tyś moim jedynym szczęściem.
16:3 - Tylko w świętych tej ziemi, tylko w jej najlepszych w nich mam upodobanie.
16:4 - Wiele musi wycierpieć, kto czci obcych bogów. A ja nie będę im składał ofiar, ich imiona nigdy nie będą na mych ustach.
16:5 - Tyś, Panie, moim dziedzictwem i kielichem moim, a losy moje są w Twoich rękach.
16:6 - Na pięknej ziemi przypadła mi moja cząstka i bardzo ukochałem dziedzictwo moje.
16:7 - Błogosławię Pana, który dał mi rozum, i dlatego nocą nawet upomina mnie serce.
16:8 - Zawsze Pana mam przed oczyma, On jest stale po mej prawicy, i dlatego stoję.
16:9 - Raduje się więc moje serce i cieszy ma dusza, bezpieczne też będzie zawsze moje ciało.
16:10 - Bo wiem, że nie poślesz mnie do kraju umarłych, nie dopuścisz, by Twoi wierni pozostali w grobie.
16:11 - To Ty mi pokazujesz drogę do życia, a przed Twym obliczem - pełnia radości, po Twej prawicy radość trwa na wieki.