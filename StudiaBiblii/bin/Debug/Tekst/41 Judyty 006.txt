6:1 - Kiedy już nieco osłabło wzburzenie mężów tworzących radę wojenną, Holofernes, naczelny wódz wojsk asyryjskich, tak przemówił do Achiora i wszystkich Moabitów, a jego słowa słyszał także wielki tłum cudzoziemców:
6:2 - A kimże ty jesteś, Achiorze, co oznacza obecność tu tylu najemników Ammona? Cóż to za proroctwa wygłaszasz dzisiaj twierdząc, że nie da się nam pokonać ludu izraelskiego, bo go wspiera jego Bóg? czy w ogóle jest jakiś bóg prócz Nabuchodonozora? Użyje on swojej potęgi i zmiecie ich z powierzchni ziemi, i nic im ich Bóg nie pomoże.
6:3 - A my, jego słudzy, zetrzemy w proch ich wszystkich jak jednego męża. Nie będą w stanie powstrzymywać naporu naszej konnicy.
6:4 - Nasze oddziały konne stratują ich tak, że góry przesiąkną ich krwią, a ciałami ich będą usiane pola. Nie będą mogli się nam oprzeć. Wszyscy zginą. To mówi Nabuchodonozor, król i władca całej ziemi. On tak postanowił i słowa jego nie mogą być daremne.
6:5 - Ty zaś Achiorze, najemniku Ammona wyrzekłeś te słowa na swoją zgubę. Od dziś nie pokazuj mi się nawet na oczy, dopóki nie dokonam mojej zemsty na tym narodzie przybyłym z Egiptu.
6:6 - Gdy już dopełnię tego dzieła, wtedy miecz mojego wojska i włócznia sług moich dosięgną twoich kości, i tak polegniesz między zabitymi.
6:7 - A teraz moi słudzy wyprowadzą cię w góry i pozostawią w jednym z miast na przełęczach górskich.
6:8 - I tam zginiesz razem z jego mieszkańcami.
6:9 - Ale jeśli nadal żywisz w sercu swoim nadzieję, że oni nie zostaną pokonani, to nie powinieneś tak drżeć teraz ze strachu. To powiedziałem i każde moje słowo musi się wypełnić.
6:10 - Potem rozkazał Holofernes sługom trzymającym straż przy jego namiocie pochwycić Achiora, odprowadzić go do Betulii i wydać w ręce Izraelitów.
6:11 - Pochwycili go zatem jego słudzy, wyprowadzili z obozowiska na równinę, a potem ruszyli w stronę gór i po jakimś czasie dotarli do źródeł znajdujących się tuż koło Betulii.
6:12 - Gdy zobaczyli ich mieszkańcy miasta, chwycili za broń i wyszli z miasta na jeden ze szczytów górskich. Równocześnie ludzie uzbrojeni w proce zagrodzili im drogę wiodącą na szczyt i miotali na nich kamienie.
6:13 - A oni, kryjąc się za ścianą górską, skrępowali Achiora, porzucili go u stóp góry i odeszli do swojego pana.
6:14 - Wtedy wyszli z miasta Izraelici, znaleźli Achiora, rozwiązali go, przyprowadzili do Betulii i postawili przed zarządcami miasta,
6:15 - którymi w tym czasie byli Ozjasz, syn Miki z pokolenia Symeona oraz Chabris, syn Gotoniela, i Charmis, syn Melchiela.
6:16 - Zwołali wówczas wszystkich starszych miasta. Na zgromadzenie to przybyli także wszyscy młodzi mężczyźni i kobiety. Potem do zgromadzonych przyprowadzono Achiora, którego Ozjasz wypytywał o wszystko to, co się stało.
6:17 - Achior opowiedział o całym zajściu na radzie wojennej Holofernesa, powtórzył to wszystko, co sam powiedział w obecności dowódców asyryjskich, a nade wszystko to, co z taką butą mówił przeciwko Izraelowi Holofernes.
6:18 - Rzucił się tedy cały lud na ziemię i zaczął błagać o pomoc Boga, mówiąc:
6:19 - Panie, Boże zastępów niebieskich! Wejrzyj na nas i popatrz, jak tamci są wyniośli. Ulituj się nad naszym upokorzonym narodem! Wejrzyj dziś łaskawie na tych, którzy się Tobie poświęcają.
6:20 - Potem zaczęli dodawać Achiorowi odwagi, chwaląc go przy tym bardzo.
6:21 - Ozjasz zabrał go ze sobą ze zgromadzenia, zaprowadził do własnego domu i przygotował ucztę dla starszych miasta. Przez całą noc nie przestawano wołać o pomoc do Boga Izraela.