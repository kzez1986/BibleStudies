30:1 - Psalm. Pieśń na poświęcenie świątyni Dawida.
30:2 - Pragnę Cię wysławiać, o Panie, bo wydobyłeś mnie z poniżenia i nie pozwoliłeś, by wrogowie wzięli górę nade mną!
30:3 - Panie, Boże mój, wołałem do Ciebie i ocaliłeś mnie.
30:4 - Tyś mnie wyprowadził, o Panie, z królestwa śmierci, wyłączyłeś mnie spośród rzeszy zmarłych i przywróciłeś do życia.
30:5 - Śpiewajcie i grajcie Panu wy, którzy Go miłujecie, wysławiajcie święte imię Jego!
30:6 - Jego gniew trwa bowiem jedną chwilę, dobroć zaś - długa jak całe życie. I jeśli nawet płacze człowiek wieczorem, ranek przywraca mu radość.
30:7 - I tak w pełni swego szczęścia myślałem, że nie upadnę nigdy.
30:8 - Ty zaś, Panie, w dobroci swej uczyniłeś mnie niezdobytą górą, lecz kiedy ukryłeś swoje oblicze, ogarnęła mnie zgroza.
30:9 - I do Ciebie, Panie, wołałem o pomoc, żebrałem u mego Pana o łaskę.
30:10 - Mówiłem: Na cóż zda się ma krew, gdy mnie pogrzebią? Czyż taki proch może Ci oddać chwałę lub rozgłaszać Twą wierność?
30:11 - Wysłuchaj mnie, Panie, okaż swą łaskawość, O Panie, bądź moim Wybawcą!
30:12 - Tyś moje narzekania w taniec przemienił, zdjąłeś ze mnie szatę pokutną i w radość mnie przyodziałeś.
30:13 - Dlatego śpiewa Ci moje serce i nie chce zamilknąć. O Panie mój, Boże, będę Cię sławił na wieki.