51:1 - Pragnę Ci dzięki składać, Panie mój i Królu, i wychwalać Cię, Boże, mój Wybawicielu. Imię Twe zawsze uwielbiać pragnę.
51:2 - Byłeś bowiem dla mnie opiekunem i wsparciem i uratowałeś moje ciało od niejednej zguby; ocaliłeś mnie od sideł języków podłych i od warg ciągle mnożących kłamstwa. Na oczach wszystkich mnie osaczających byłeś mi wsparciem i wybawicielem.
51:3 - Według obfitości miłosierdzia Twego i zgodnie z wielką chwałą imienia Twojego uleczyłeś mnie od ukąszeń tych, co chcieli mnie pożreć, i uwolniłeś mnie z rąk tych, co na me życie czyhają, poddając mnie ciągle rozmaitym próbom.
51:4 - Uwolniłeś mnie od uduszenia przez otaczające płomienie i z samego środka ognia, którego nie wznieciłem;
51:5 - a także z przepastnych głębokości Szeolu i od języków nieczystych i ust zakłamanych;
51:6 - od oszczerstw, którymi mnie obrzucają przed królem. Dusza moja nieraz już bliska była śmierci, a moje życie zeszło aż do bram zaświatów.
51:7 - Otoczono mnie ze stron wszystkich i nikt mnie nie wspomógł, rozglądałem się dokoła, lecz nie było pomocy.
51:8 - I wtedy wspomniałem na Twe miłosierdzie, Panie, i na dzieła Twoje, co trwają na wieki, wiedząc, że wybawiasz tych, co Ci ufają, i że wyzwalasz ich zawsze z rąk ich nieprzyjaciół.
51:9 - I zacząłem zanosić z ziemi me błagania i modliłem się, bym został ocalony od śmierci.
51:10 - Wzywałem więc tak Pana: Ojcze mój, Panie, racz mnie nie opuszczać, gdy nadejdą dni próby, gdy napadną mnie bezbożni i będę bez pomocy. Będę odtąd na wieki wysławiał Twoje imię, będę je opiewał z wdzięcznością prawdziwą.
51:11 - I została wysłuchana modlitwa moja, a Ty mnie uratowałeś od niechybnej zguby i nie dopuściłeś, by przyszły na mnie gorsze czasy.
51:12 - Będę Cię tedy wielbił i wysławiał, Panie, i błogosławił zawsze święte imię Pańskie.
51:13 - W młodości, zanim jeszcze zacząłem podróżować, wobec wszystkich w modlitwie szukałem mądrości.
51:14 - Rozkoszowałem się nią u wejścia świątyni i będę się jej oddawał do końca dni moich.
51:15 - Jak w kwiecie, a potem jak w owocu co dojrzewa, tak moje serce w niej radość znajduje. Moje nogi chodziły drogami prawości, której szukałem już od najmłodszych lat.
51:16 - Nadstawiłem ku niej ucha, a już ją znajdowałem i czułem się bogaty w liczne pouczenia.
51:17 - Dzięki niej stawałem się coraz doskonalszy i będę wielbił Tego, który dał mi mądrość.
51:18 - Według niej bowiem pragnę postępować, szukałem tego, co dobre i wiem, że nie doznam zawodu.
51:19 - Walczyłem całą duszą, by ją wreszcie posiąść, sił wszelkich dokładałem, by zachować Prawo. Ręce wyciągałem ku niebu i opłakiwałem wszystkie me przewinienia.
51:20 - Całą moją duszę ku niej skierowałem i znalazłem ją zapewne dzięki mej czystości. Przylgnąłem do niej całym sercem moim i wiem, że nie będę odrzucony na wieki.
51:21 - By jej szukać, poruszyło się całe moje wnętrze, a samo jej zdobycie - cóż za wspaniała korzyść!
51:22 - Pan w nagrodę obdarzył mnie językiem, którym będę Go chwalił po wszystkie wieki wieków.
51:23 - Przyjdźcie więc do mnie wszyscy, wy, którym brak mądrości, i pozostańcie ze mną na zawsze w tej szkole!
51:24 - Dlaczegóż macie sobie wciąż odmawiać tego, czego duszy waszej tak bardzo potrzeba?
51:25 - I otworzywszy usta tak zacząłem mówić: Nabywajcie ją sobie bez żadnych pieniędzy.
51:26 - Podajcie swoje karki pod jej słodkie jarzmo, niech wasze dusze przyjmą pouczenia, bo są one bliskie, łatwe do zdobycia.
51:27 - Zobaczcie na własne oczy, nie trudziłem się zbytnio by zażywać teraz długiego spokoju.
51:28 - Za mądrość oddajcie nawet dużo srebra, bo dzięki niej zyskacie jeszcze więcej złota.
51:29 - Niech dusza wasza raduje się miłosierdziem Pana i nigdy nie ustawajcie w Jego wychwalaniu.
51:30 - To, co do was należy, czyńcie jeszcze przed czasem, a On ześle wam zapłatę w wyznaczonej porze. Podpis: Mądrość Jezusa, syna Syracha.