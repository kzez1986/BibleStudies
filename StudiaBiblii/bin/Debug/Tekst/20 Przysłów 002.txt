2:1 - Synu mój, jeśli słów mych posłuchasz i weźmiesz sobie do serca moje przykazania,
2:2 - i w stronę mądrości nadstawisz swe ucho, a serce otworzysz na rozsądek;
2:3 - jeżeli będziesz wzywał mądrości i głośno domagał się rozeznania;
2:4 - jeśli będziesz tego szukał jak srebra i pragnął jak największych skarbów,
2:5 - wtedy zrozumiesz, czym jest bojaźń Boża, i będzie ci dane poznanie Boga.
2:6 - Bo Pan rzeczywiście udziela mądrości, z ust Jego pochodzą roztropność i wiedza.
2:7 - Zawsze jest gotów wspierać ludzi prawych i tarczą jest dla żyjących według sprawiedliwości.
2:8 - On strzeże dróg sprawiedliwych i czuwa nad ścieżkami tych, co Go miłują.
2:9 - Wtedy zrozumiesz, co to jest prawo i sprawiedliwość, prostota serca i uczciwość życia.
2:10 - A mądrość zamieszka w twoim sercu i wiedza uszczęśliwi twą duszę.
2:11 - Otoczy cię troską rozważną, roztropność będzie cię chronić!
2:12 - Nie pozwoli, byś zszedł na drogę zepsucia, oddali od ciebie ludzi przewrotnie mówiących,
2:13 - takich, co zeszli z drogi prawej i postanowili chodzić drogami ciemności;
2:14 - takich, co rozkoszują się złymi czynami i cieszy ich przewrotność bezbożnych.
2:15 - Ich drogi zakłamania pełne, a ścieżki, którymi chodzą, wiodą na manowce.
2:16 - Ona cię ustrzeże przed żoną drugiego i przed niewiastą obcą, obłudną w swej mowie,
2:17 - przed taką, co przyjaciela młodości rzuciła i całkiem zapomniała o przymierzu z Bogiem.
2:18 - Cały jej dom zmierza ku zagładzie a droga, którą kroczy - do królestwa śmierci.
2:19 - Każdy, kto idzie do niej, nigdy nie wraca i nie może się znaleźć znów na drodze życia.
2:20 - Staraj się więc chodzić drogami uczciwych, trzymaj się ścieżki sprawiedliwych.
2:21 - Ziemię zamieszkają ludzie czystego serca, ostaną się na niej sami sprawiedliwi.
2:22 - A bezbożni znikną z tej ziemi, przewrotni zostaną z niej wykorzenieni.