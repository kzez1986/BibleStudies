25:1 - A oto co powiedział Jahwe do Mojżesza:
25:2 - Powiedz synom Izraela, aby zebrali dla Mnie daninę. Dary przyjmować będziecie dla Mnie od każdego człowieka o szczerym sercu.
25:3 - Będziecie otrzymywali od ludzi dary ze złota, srebra i brązu.
25:4 - Będą wam dawać purpurę fioletową i purpurę szkarłatną, karmazyn, bisior, sierść kozią;
25:5 - skóry baranie barwione na czerwono, skóry z delfinów i drzewo akacjowe;
25:6 - oliwę do świecznika, pachnące olejki do namaszczeń i do sporządzania wonnego kadzidła;
25:7 - kamienie onyksowe i inne drogie kamienie do przyozdobienia efodu i pektorału.
25:8 - Niech Mi zbudują przybytek, abym mógł zamieszkać wśród nich.
25:9 - [Przy jego budowie] dostosujecie się do wszystkiego, co wam wskażę, do [przedłożonego wam] wzorca przybytku oraz do modeli wszystkich sprzętów świątynnych.
25:10 - Arkę niech zbudują z drewna akacjowego. Jej długość powinna wynosić dwa i pół łokcia, szerokość półtora łokcia.
25:11 - Obijesz ją złotem wewnątrz i na zewnątrz, a dokoła przyozdobisz wieńcem ze złota.
25:12 - Sporządzisz nadto cztery złote pierścienie, które umocujesz u czterech stóp arki: dwa pierścienie z jednej i dwa z drugiej strony.
25:13 - Z drewna akacjowego także będą wykonane drążki, które zostaną również pokryte złotem.
25:14 - Drążki będzie się wkładać w pierścienie po obu bokach arki, żeby można było ją przenosić z miejsca na miejsce.
25:15 - Drążki będą pozostawiane w pierścieniach arki; nie będzie się ich stamtąd wyjmować.
25:16 - Do arki włożysz Świadectwo, które Ja ci dam.
25:17 - Z czystego złota wykonasz także przebłagalnię, która powinna mieć dwa i pół łokcia długości oraz półtora łokcia szerokości.
25:18 - Wykujesz ze złota dwa cheruby i umieścisz je na dwóch końcach przebłagalni:
25:19 - jednego na jednym, drugiego na drugim końcu. Cheruby mają jakby wychodzić z obydwu końców przebłagalni.
25:20 - Cheruby powinny mieć skrzydła rozłożone i skierowane ku górze tak, aby okrywały nimi przebłagalnię. Powinny być zwrócone do siebie przodem, a twarze mieć pochylone na przebłagalnię.
25:21 - Przebłagalnia będzie się znajdować na wierzchu arki, do której wnętrza włożysz otrzymane ode Mnie Świadectwo.
25:22 - Tam będę się z tobą spotykał i stamtąd - dokładnie: z wierzchu przebłagalni, spomiędzy dwu cherubów umieszczonych nad Arką Świadectwa - będę ci przekazywał wszystkie pouczenia dla synów Izraela.
25:23 - Z drewna akacjowego wykonasz również stół, który powinien mieć długości dwa łokcie, szerokości jeden łokieć, a wysokości półtora łokcia.
25:24 - Cały stół obłożysz szczerym złotem i przyozdobisz dokoła wieńcem ze złota.
25:25 - Dokoła stołu umocujesz listwę szeroką na dłoń i przyozdobisz ją złotym wieńcem.
25:26 - Należy też wykonać cztery złote pierścienie i umocować je na czterech rogach stołu, tam gdzie są przymocowane nogi.
25:27 - Pierścienie powinny być przytwierdzone pod listwą tak, by można było w nie wsunąć drążki, które będą służyły do przenoszenia stołu.
25:28 - Drążki należy wykonać z drewna akacjowego i pokryć złotem. Będą one służyły do przenoszenia stołu [z miejsca na miejsce].
25:29 - Należy sporządzić - również ze szczerego złota - misy, kielichy i czary potrzebne do składania ofiar płynnych.
25:30 - Na stole będą się znajdowały chleby pokładne, zawsze obecne przed moimi oczyma.
25:31 - Uczynisz - także ze szczerego złota - świecznik. Sam świecznik, jego trzon i podstawę wykujesz ze złota; jego kielichy, pąki i kwiaty będą wykonane z jednego kawałka materiału.
25:32 - Z jego boków będzie wyrastać sześć ramion: trzy ramiona z jednej strony świecznika i trzy z drugiej.
25:33 - Z pierwszego ramienia będą wychodziły trzy kielichy kwiatu migdałowego, z pąkami i kwiatami; również z drugiego ramienia - trzy kielichy kwiatu migdałowego, z pąkami i kwiatami. Tak samo będą zakończone wszystkie - w liczbie sześciu - ramiona wychodzące z trzonu świecznika.
25:34 - Na samym szczycie trzonu świecznika będą się znajdowały cztery kielichy kwiatu migdałowego, z pąkami i kwiatami.
25:35 - Pod dwoma pierwszymi ramionami, wychodzącymi z trzonu świecznika, będzie się znajdował jeden pąk, jeden również pod dwoma następnymi ramionami, wychodzącymi z trzonu świecznika, i jeden pod dwoma ostatnimi ramionami, wychodzącymi z trzonu świecznika. Niech tak będzie pod każdym z sześciu ramion, wychodzących z trzonu świecznika.
25:36 - Te pąki i ramiona oraz cały świecznik powinny być zrobione z całości tego samego materiału. Powinno to być złoto kute, najlepszej jakości.
25:37 - Sporządzisz także siedem lamp i umieścisz je na ramionach świecznika tak, by oświetlały zbliżających się do niego.
25:38 - Szczypce [do węgli] oraz naczynia na popiół będą wykonane również ze szczerego złota.
25:39 - Na wykonanie świecznika i wszystkich z nim związanych przedmiotów należy przeznaczyć jeden talent szczerego złota.
25:40 - Dołóż starań, aby wszystko było wykonane według wzorów, które zostały [ci] pokazane na górze.