18:1 - Dla kierującego chórem. Sługa Pański Dawid wyśpiewał słowa tej pieśni po uwolnieniu go spod władzy wszystkich jego wrogów oraz z rąk Saula.
18:2 - Powiedział wtedy tak: Będę Cię sławił, Panie, mocy moja.
18:3 - O Panie, Tyś moją skałą, twierdzą i wybawieniem, Boże mój, obrońco mój, u którego szukam schronienia. Tyś moją tarczą, umocnieniem i ucieczką moją.
18:4 - Wołam do Ciebie: Bądź pochwalony, o Panie!, bo jestem wolny od moich wrogów.
18:5 - Więzy śmierci już mnie krępowały, napełniły mnie przerażeniem fale zagłady.
18:6 - Byłem już oplątany powrozami zaświatów, znalazłem się w sidłach śmierci.
18:7 - W moim utrapieniu zacząłem wołać do Pana i wzywać na pomoc mojego Boga. A On w swoim świętym przybytku wysłuchał głosu mojego, moje wołanie o pomoc dotarło do jego uszu.
18:8 - Wtedy zachwiała się i poruszyła ziemia, zadrżały w swych posadach góry, zatrzęsło się wszystko, bo zapłonął gniewem.
18:9 - Dym uniósł się z Jego nozdrzy, z ust Jego ogniem buchnęło i zapaliły się od niego rozżarzone węgle.
18:10 - Nagiął ku ziemi niebiosa i zstąpił, mając pod stopami ciemne obłoki.
18:11 - Zbliżał się siedząc na cherubie i leciał niesiony na skrzydłach wiatru.
18:12 - Potem skrył się w ciemnościach, w mrocznej wodzie i w gęstych chmurach, jakby w namiocie.
18:13 - Od Jego blasku rozjaśniły się chmury, grad spadał wokół i rozżarzone węgle.
18:14 - I rozkazał Pan grzmotom odezwać się w niebie, i sprawił Najwyższy, że zabrzmiał głos Jego.
18:15 - Wypuścił swoje strzały i rozproszył ich, ugodził błyskawicami i rozpędził wszystkich.
18:16 - I ukazały się głębiny mórz, i odsłoniły się posady ziemi od Twoich groźnych napomnień, o Panie, od wzburzeń Twojego gniewnego oddechu.
18:17 - Zstąpiwszy ze swych wyżyn pochwycił mnie i wyciągnął ze wzburzonej wody.
18:18 - Wyrwał mnie z rąk moich groźnych wrogów, co są silniejsi ode mnie, a mnie nienawidzą.
18:19 - Rzucili się kiedyś na mnie w dzień mojej słabości, ale Pan stanął w mojej obronie.
18:20 - To On wyprowadził mnie na miejsce przestronne i uwolnił mnie, bo mnie miłuje.
18:21 - Pan mi dobrze uczynił i zesłał nagrodę, bo jestem sprawiedliwy i czyste mam ręce.
18:22 - Zawsze bowiem chodziłem drogami Pana i nie odstępowałem od mojego Boga.
18:23 - Jego przykazania mam zawsze przed sobą, a prawem Jego nigdy nie gardziłem.
18:24 - Zawsze byłem przed Nim bez skazy i na baczności się miałem przed grzechem.
18:25 - Nagrodził mnie Pan, bom sprawiedliwy i w Jego oczach czyste mam ręce.
18:26 - Dla wiernych bowiem Ty też jesteś wierny, a dla sprawiedliwych - także sprawiedliwy.
18:27 - Dla czystych - Ty też jesteś czysty, a wobec przewrotnych umiesz być przebiegły.
18:28 - Uciśnionym ludom przynosisz zbawienie, wyniosłych zaś zmuszasz do spuszczenia oczu.
18:29 - Pozwól, o Panie, rozbłysnąć moim światłom, Boże mój, rozjaśnij moje ciemności.
18:30 - Z Twoją pomocą zaatakuję warownię, z Bogiem moim przejdę obronne mury.
18:31 - Słuszne są drogi Boże, a słowo Pańskie - oczyszczone w ogniu. Jest On tarczą dla wszystkich, którzy się doń uciekają.
18:32 - Bo któż jest Bogiem, jeśli nie Pan, i któż jest skałą poza naszym Bogiem?
18:33 - Bóg mnie uzbroił swą mocą i wprowadził na drogę bez przeszkód.
18:34 - Dał mi szybkość jelenia i pozwolił wdzierać się na wyżyny.
18:35 - On zaprawiał moje ręce do walki, a ramiona - do naciągania spiżowego łuku.
18:36 - Twoja pomoc była mi tarczą, wspiera mnie Twoja prawica. Pochylasz się czule nade mną i prawdziwie wielkim mnie czynisz.
18:37 - Mam dużo miejsca, by stawiać kroki, nie chwieją się moje nogi.
18:38 - Ścigam moich wrogów i mogę ich dopaść, nie wrócę, póki ich całkiem nie zniszczę.
18:39 - Powalam ich na ziemię, tak że się nie podnoszą, padają i leżą u stóp moich.
18:40 - Dałeś mi siłę do walki, rzuciłeś na kolana wszystkich, którzy mi się sprzeciwiali.
18:41 - Do ucieczki zmusiłeś mych wrogów, wytracasz tych, co mnie nienawidzą.
18:42 - O pomoc żebrzą, lecz nikt ich nie wspiera. Do Pana wołają, lecz nie odpowiada.
18:43 - Rozrzucę ich jak pył na wietrze i będą zdeptani jak uliczne błoto.
18:44 - Ratujesz mnie przed tłumem wojowników i dajesz mi władzę nad wszystkimi ludami. Narody, których kiedyś nie znałem, słuchają teraz moich rozkazów.
18:45 - Wypełniają wszystko, co tylko usłyszą, cudzoziemcy hołd mi składają,
18:46 - upadli na duchu wychodząc ze swoich warowni.
18:47 - Pan niech żyje! Niech będzie błogosławiona opoka moja! Niech będzie wywyższony Bóg mego zbawienia
18:48 - za to, że dokonał pomsty za mnie i poddał pod moją władzę narody.
18:49 - Od wrogów moich mnie uwolniłeś, wyniosłeś mnie ponad przeciwników moich i wyrwałeś mnie z rąk gwałtowników.
18:50 - Sławił Cię tedy będę, Panie, przed narodami i śpiewał z radością na cześć Twego imienia.
18:51 - Bo wsparłeś potężnie Twojego króla, łaskę okazałeś Twemu pomazańcowi Dawidowi i jego potomstwu na wieki.