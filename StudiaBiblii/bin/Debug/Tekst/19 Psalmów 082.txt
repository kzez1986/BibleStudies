82:1 - Psalm Asafa. Powstaje nasz Bóg na zgromadzeniu bogów i sądy sprawuje pośród obcych bożków.
82:2 - Jak długo jeszcze zamierzacie niesprawiedliwie sądzić i czynić przez to zadość upodobaniom bezbożnych?
82:3 - Zacznijcie bronić uciśnionych i sierot, przyznajcie rację biedakom i potrzebującym!
82:4 - Wyzwólcie maluczkich i cierpiących, wyrwijcie ich z rąk złoczyńców!
82:5 - Lecz oni nic nie wiedzą, nic nie rozumieją, błąkają się ciągle w ciemnościach. Tymczasem ziemia cała chwieje się w posadach.
82:6 - Powiedziałem im wtedy: Bogami jesteście, synami jesteście Najwyższego.
82:7 - A teraz umrzeć musicie jak wszyscy ludzie, musicie upaść, jak każdy spośród książąt.
82:8 - Powstań tedy, o Boże, i osądź całą ziemię, bo wszyscy ludzie są Twoim dziedzictwem.