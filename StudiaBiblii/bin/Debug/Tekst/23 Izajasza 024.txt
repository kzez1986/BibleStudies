24:1 - Oto Pan już pustoszy ziemię, niszczy ją całą, zmienia jej oblicze i rozprasza wszystkich jej mieszkańców.
24:2 - Kapłanów i lud zwykły, panów i niewolników, panie oraz ich niewolnice, sprzedawców i kupujących, udzielających pożyczki i biorących ją, wierzycieli i dłużników.
24:3 - Spustoszona, spustoszona ziemia, cała też będzie złupiona, złupiona tak jak to Pan postanowił.
24:4 - Cała ziemia w żałobie i lamentuje, wszystkie stworzenia giną, jęcząc w bólu, zagłada przychodzi na niebo i ziemię.
24:5 - Zbezczeszczona została ziemia stopami swoich mieszkańców, bo prawa nie zachowali, złamali nakazy, zerwali odwieczne przymierze.
24:6 - Przekleństwo pożera całą ziemię i cierpią przez to wszyscy jej mieszkańcy. Zagłada spotyka mieszkańców ziemi, z których pozostaje tylko bardzo niewielu.
24:7 - Wino stało się cierpkie, winnica w żałobie, jęczą wszystkie serca kiedyś tak radosne.
24:8 - Radosne odgłosy bębnów ustały, skończyły się okrzyki szczęścia, nie słychać już żadnej cytry.
24:9 - Nie pije się już wina wśród śpiewów, mocne napoje źle smakują pijakom.
24:10 - Legło już w gruzach nikczemne miasto, zamknięte są wejścia do każdego domu.
24:11 - Na ulicach narzekają wszyscy na brak wina, znikła też wszelka radość, wygnano z kraju wesele.
24:12 - W mieście - głucha pustka dokoła, drzwi domu roztrzaskane w kawałki.
24:13 - I będzie wśród narodów na ziemi tak, jak kiedy otrząsa się z drzewa oliwki, lub resztki jagód zbiera tuż po winobraniu.
24:14 - A oni podniosą swój głos i wołać będą z radością i wysławiać wielkość Pana, krzycząc od strony morza.
24:15 - Na wyspach również sławić będą Pana, na wyspach morskich imię Pana, Boga Izraela.
24:16 - Aż z krańców ziemi dochodzą pieśni wychwalające Sprawiedliwego. Ale ja zawołałem: Dosyć już, dosyć. Biada tym gwałtownikom, którzy używają przemocy, tym, co wiarołomnie dopuszczają się gwałtu.
24:17 - Groza, zasadzki i sidła czekają na was mieszkańcy ziemi.
24:18 - Kto zdoła się ukryć przed krzykiem grozy, ten wpadnie natychmiast w wykopaną zasadzkę. A kto już wydostanie się nareszcie z dołu, wpadnie w zastawione gdzie indziej sidła. Zaprawdę, otworzą się niebieskie upusty i zatrzęsą się groźnie fundamenty ziemi.
24:19 - I rozpadnie się ziemia na drobne części, trzeszczeć będzie i wybuchać dokoła, drżeć będzie i chwiać się cała.
24:20 - Ziemia słaniać się będzie jak pijak, będzie się kołysać jak łódka na wodzie. Zaciąży nad nią jej grzech, tak że upadnie i nie będzie się już mogła podnieść.
24:21 - I stanie się w dniu owym, że Pan ukarze tak armię niebieską, jak i wszystkich możnowładców ziemi.
24:22 - Wszyscy zostaną zebrani razem i zamknięci w jednym bardzo wielkim lochu, uwięzieni w miejscu zamkniętym i po wielu latach - ukarani surowo.
24:23 - Wtedy zaczerwieni się księżyc, wstyd okryje słońce, bo Pan Zastępów jako król zasiądzie na górze Syjon w Jeruzalem i ukaże swój majestat wszystkim swoim starszym.