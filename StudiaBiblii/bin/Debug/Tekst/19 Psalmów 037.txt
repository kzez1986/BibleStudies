37:1 - Psalm Dawida. Niech cię nie obchodzą ci, co źle czynią, niczego nie zazdrość bezbożnym.
37:2 - Zwiotczeją szybko - jak trawa, uwiędną - jak każda zieleń.
37:3 - Panu zaufaj i czyń tylko dobro, ziemię tę uczyń swym domem i ciesz się pokojem!
37:4 - I tylko w Panu szukaj szczęścia, a On wypełni Twego serca pragnienia.
37:5 - Zdaj się na Pana w swej drodze, Jemu zaufaj, a On reszty dokona.
37:6 - I uczyni, że sprawiedliwością zajaśniejesz jak światłem, a prawo twe będzie jak jasność południa.
37:7 - Ukorz się przed Panem i Jemu się powierz. Przestań się niepokoić szczęściem drugiego, niech cię nie obchodzą knowania złoczyńcy.
37:8 - Nie poddawaj się złości, nie bądź zapalczywy i nie unoś się gniewem - to zła unikniesz.
37:9 - Wszyscy złoczyńcy będą wytraceni, posiądą zaś ziemię ufający Panu.
37:10 - Już niedługo zniknie bezbożnik, dopiero co patrzyłeś gdzie był, a już go nie ma.
37:11 - A cisi posiądą ziemię i będą się cieszyć pokojem.
37:12 - Bezbożnik czyha na prawego i zgrzyta na niego zębami.
37:13 - Patrzy nań Pan z politowaniem, bo już widzi, że grozi mu koniec.
37:14 - Ale niegodziwiec za miecz chwyta i łuk napina, by rzucić się na uciśnionych i biednych, by zgładzić tych, co idą prostą drogą.
37:15 - Jednakże miecz ugodzi go we własne serce i jego łuk zostanie połamany.
37:16 - Lepsze jest ubóstwo sprawiedliwego niż wielkie bogactwa bezbożnych.
37:17 - Zostaną bowiem skruszone ramiona bezbożnych, sprawiedliwym zaś Pan przyjdzie z pomocą.
37:18 - Troszczy się Pan o dni sprawiedliwego, a jego dziedzictwo będzie trwać na wieki.
37:19 - Za dni ucisku nie dozna pohańbienia, a gdy głód nastanie, będzie nasycony.
37:20 - A niegodziwcy muszą zginąć, jak łąki zielone więdną, tak nikną wrogowie Pana, przeminą, jak dym ulecą.
37:21 - Bezbożnik pożyczy, ale nie odda, a sprawiedliwy wszystko rozdaje.
37:22 - Posiądą ziemię ci, którym Pan błogosławi, zginą zaś ci, na których rzuci przekleństwo.
37:23 - Pan kieruje krokami człowieka i umacnia je, gdy kroczy on słuszną drogą.
37:24 - Nawet gdy się potknie ów człowiek, nie upadnie, gdyż Pan w porę go podtrzyma.
37:25 - Byłem kiedyś młody i już się zestarzałem, lecz nigdy nie widziałem, by Pan sprawiedliwego opuszczał ani by kazał szukać chleba jego prawym potomkom.
37:26 - Sprawiedliwy o każdej porze dnia jest hojny i pożycza, błogosławieństwo zaś spoczywa na jego potomstwie.
37:27 - Unikaj zła i staraj się dobro czynić, a wtedy na pewno życie wieczne posiądziesz.
37:28 - Pan bowiem miłuje sprawiedliwość i nie opuszcza tych, co Go miłują; ich zawsze ma w swojej pieczy, a potomstwo bezbożnych skazuje na zagładę.
37:29 - Sprawiedliwi posiądą ziemię i po wsze czasy będą na niej mieszkać.
37:30 - Usta sprawiedliwego są pełne mądrości, język jego zaś mówi tylko to, co prawe.
37:31 - Zachowuje w swym sercu Boże pouczenia, a kiedy idzie, nigdy się nie chwieje.
37:32 - Bezbożnik wciąż czyha na sprawiedliwego i myśli ciągle, jak by mu śmierć zadać.
37:33 - Lecz Pan go nie wyda w ręce bezbożnika i nie zgubi sprawiedliwego w dzień sądu.
37:34 - Zaufaj Panu i chodź jego drogami, a będziesz wywyższony i posiądziesz ziemię; ujrzysz także zagładę grzesznika.
37:35 - Patrzyłem na wyniosłość bezbożnika, który się pysznił jak cedr zielony.
37:36 - Ale oto przeminął i już go nie ma, szukałem go wszędzie, lecz nie mogłem znaleźć.
37:37 - Przypatruj się niewinnemu, patrz, jak żyje prawy, bo przyszłość należy do ludzi pokoju.
37:38 - A wszyscy bezbożni zostaną zgładzeni, o ich potomstwie zginie wszelka pamięć.
37:39 - Sprawiedliwym zaś ześle Pan wybawienie, On będzie im ostoją, gdy przyjdą dni ucisku.
37:40 - Pan śpieszy im z pomocą i niesie ocalenie, broni ich przed grzesznikami i niegodziwcami bo u Niego szukali schronienia.