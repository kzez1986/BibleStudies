23:1 - O Panie, Ojcze i Władco mego życia, nie zostawiaj mnie, proszę, na pastwę ich pożądań i nie dopuść, bym musiał ponieść przez nie zgubę!
23:2 - Kto będzie poskramiał rózgą moje myśli, kto podda moje serce rozsądnej karności, by nie uchodziły mi bezkarnie wszystkie moje błędy i nie były zauważane wszystkie moje grzechy,
23:3 - By nie mnożyły się przewinienia i by się nie przebrała miara moich grzechów, żebym nie wpadł w ręce nieprzyjaciół moich, żeby moi wrogowie nie cieszyli się z tego?
23:4 - O Panie, Ojcze i Boże mego życia, nie dopuść, żebym patrzył na innych z góry.
23:5 - I zechciej uwolnić mnie od wszelkiego pożądania.
23:6 - Oddalaj ode mnie zmysłowość i zbytek i nie wydawaj mnie na pastwę pożądań.
23:7 - Synowie, posłuchajcie pouczeń moich, bądźcie pewni, że kto ich wysłucha, nie dozna pohańbienia.
23:8 - Swoich własnych warg grzesznik stał się sługą, one doprowadzą do zguby oszczercę i pyszałka.
23:9 - Nie zmuszaj ust Twoich, żeby przysięgały, nie przyzwyczajaj się do wymawiania imienia świętego.
23:10 - Jak sługa wciąż pilnowany nie zdoła uniknąć razów, tak ten, kto przysięga i bez potrzeby Boga wzywa, nie uniknie upadku.
23:11 - Człowiek chętnie przysięgający pomnaża swe winy, a rózga domu jego na pewno nie minie. Jeśli lekkomyślnie przysięga, wina spada na niego, a jeśli ją zlekceważy, jego wina podwójna. Jeśli fałszywie przysięga, nie będzie usprawiedliwiony, a dom jego nawiedzą nieszczęścia.
23:12 - Jest rodzaj mówienia, co na śmierć zasługuje, Oby nigdy nie używano go w dziedzictwie Jakuba! Ludzie prawdziwie pobożni odrzucają to wszystko, bo nie chcą się wplątać w więzy nieprawości.
23:13 - Nie przyzwyczajaj swoich ust do nieczystości i grubiaństwa, żeby nie wypowiadały słów grzesznych.
23:14 - Przypomnij sobie ojca i matkę, gdy będziesz zasiadał pośród możnowładców, żebyś się nie zapomniał, będąc między nimi i nie popełnił przypadkiem jakiegoś głupstwa. Wtedy byś pomyślał: obym się nigdy nie narodził, i przeklinałbyś dzień swego przyjścia na świat.
23:15 - Człowiek przywykły do mówienia bluźnierstw nie zdoła się poprawić przez całe swe życie.
23:16 - Dwa rodzaje ludzi pomnażają grzechy, trzeci zaś ściga gniew karzący Boga:
23:17 - opanowani żądzami płonącymi jak ogień, nieustępliwi, dopóki nie osiągną swego; dopuszczający się nieczystości wobec swego ciała, nie zaznający spokoju, aż ich ogień spali; bezwstydny, dla którego pokarm jest słodki, a on nie zazna spokoju, dopóki nie umrze.
23:18 - Cudzołożnik, który grzesząc mówi, że nikt go nie widzi, bo zasłania go ciemność, chronią go mury, ponieważ nikt go nie widzi, czego ma się lękać? Najwyższy też nie będzie pamiętał jego grzechów.
23:19 - Boi się zawsze tylko ludzkich spojrzeń, a zapomina o tym, że oczy Najwyższego są tysiąc razy jaśniejsze aniżeli słońce. Widzą one dobrze wszystkie ludzkie czyny i przenikają w najskrytsze tajniki serca.
23:20 - Nim cokolwiek stworzył, wszystko Mu było znane, a cóż dopiero, kiedy skończył stwarzać?
23:21 - Grzesznika spotka kara w samym środku miasta, pochwycą go, kiedy nie będzie się spodziewał.
23:22 - Podobnie jest z kobietą, która męża zdradziła, a potem przyniosła mu potomka z kimś innym poczętego.
23:23 - Taka złamała najpierw prawo Najwyższego, potem stała się winna względem swego męża i zbrukała siebie samą poprzez cudzołóstwo, wydając na świat dzieci poczęte z kimś innym.
23:24 - Postawią ją kiedyś pośród zgromadzenia i zaczną wypytywać o wszystko jej dzieci.
23:25 - I będą pozbawione korzeni jej dzieci, a ich gałęzie nie przyniosą owocu.
23:26 - Będą ją wspominać w samych złorzeczeniach, a jej hańba nigdy nie będzie zmazana.
23:27 - Ci, którzy przyjdą po niej, będą wiedzieli, że nic lepszego nie ma od bojaźni Pańskiej i nic bardziej słodkiego od Jego przykazań.