5:1 - Nie muszę wam, bracia, pisać o dniu lub o godzinie.
5:2 - Sami bowiem wiecie dobrze, że dzień Pański przyjdzie jak złodziej nocą.
5:3 - Gdy ludzie będą mówić, że panuje pokój i całkowite bezpieczeństwo, to wtedy właśnie spadnie na nich niespodziewana zagłada, tak jak [nagle] przychodzą bóle na niewiastę brzemienną. Nie zdołają już ujść przed nimi.
5:4 - Ale wy, bracia, nie żyjecie przecież w ciemnościach, by ów dzień miał was zaskoczyć jak złodziej.
5:5 - Wszyscy bowiem jesteście dziećmi światłości i dnia. Nie pozostajemy pod władzą nocy ani ciemności.
5:6 - Tak więc nie powinniśmy trwać w uśpieniu jak wielu innych; musimy być czujni i trzeźwi.
5:7 - Kto śpi, śpi zazwyczaj w nocy, a kto się upija, czyni to również w nocy.
5:8 - My zaś, ponieważ jesteśmy dziećmi dnia, musimy być trzeźwi; powinniśmy przywdziać na siebie pancerz wiary i miłości, założyć na głowę hełm nadziei przyszłego zbawienia.
5:9 - Nie przeznaczył nas przecież Bóg na przedmiot swego zagniewania, lecz do osiągnięcia zbawienia przez Pana naszego Jezusa Chrystusa,
5:10 - który za nas umarł po to, abyśmy czy to jako żywi, czy jako umarli zawsze razem z Nim żyli.
5:11 - Dlatego podnoście się wzajemnie na duchu i budujcie jedni drugich, tak jak to zresztą już czynicie.
5:12 - Prosimy was, bracia, abyście szanowali tych, którzy trudzą się dla was, którzy wam przewodzą i którzy was upominają w imię Pana.
5:13 - Ze względu na ich pracę okazujcie im szczególną miłość. Między sobą zachowujcie spokój.
5:14 - Prosimy was też, bracia, abyście zachęcali do pracy opieszałych, dodawali otuchy małodusznym, otaczali opieką słabych, a dla wszystkich byli cierpliwi.
5:15 - Pamiętajcie, żeby nikt nie odpłacał złem za złe starajcie się zawsze świadczyć dobro, nie tylko sobie nawzajem, lecz także wszystkim ludziom.
5:16 - Bądźcie zawsze radośni,
5:17 - módlcie się nieustannie
5:18 - i za wszystko dziękujcie [Bogu], gdyż taka jest Jego wola względem was, którzy stanowicie jedno z Jezusem Chrystusem.
5:19 - Nie utrudniajcie działania Duchowi [Świętemu],
5:20 - nie lekceważcie sobie daru prorokowania.
5:21 - Wszystko [dokładnie] badajcie, zatrzymując to, co dobre,
5:22 - a unikajcie tego, co ma choćby tylko pozór zła.
5:23 - A Bóg, Dawca pokoju, niech ześle na was pełnię świętości, tak aby całe wasze jestestwo z duchem, duszą i ciałem było bez zarzutu, gdy przyjdzie Pan nasz Jezus Chrystus.
5:24 - Ten, który was powołał [do świętości], wierny jest; doprowadzi więc swoje dzieło do końca.
5:25 - Bracia, módlcie się także i za nas.
5:26 - Pozdrówcie wszystkich braci pocałunkiem świętego pokoju.
5:27 - Proszę was bardzo, w imię samego Pana, aby list ten był odczytany wszystkim braciom.
5:28 - Łaska Pana naszego Jezusa Chrystusa niech będzie z wami.