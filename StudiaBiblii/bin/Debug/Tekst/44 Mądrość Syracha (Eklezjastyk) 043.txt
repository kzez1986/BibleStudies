43:1 - Jak wspaniała wyżyna i najjaśniejsze sklepienie, tak jawi się niebo jak przepiękny obraz.
43:2 - Słońce, ukazując się, wschód swój zapowiada, Jakże cudowne są dzieła Boga Najwyższego!
43:3 - W porze południowej wysusza ziemię i nikt nie może się oprzeć jego gorącu.
43:4 - Jak rozdmuchuje się palenisko, aby żar z niego wydobyć, tak słońce trzy razy mocniej rozpala góry, wydzielając z siebie ognistą parę i rażąc swymi promieniami aż do oślepienia oczu.
43:5 - Wielki jest Pan, który stworzył słońce i słowem swoim nadał mu bieg tak bardzo szybki.
43:6 - Księżyc z niezwykłą dokładnością wyznacza miesiące i oddziela czasy.
43:7 - To księżyc określa daty świętowania, jest światłem, co się zmniejsza, gdy osiągnie pełnię.
43:8 - Od niego miesiąc bierze swoją nazwę, a on w swoich obrotach powiększa się dziwnie i tak dowodząc niebieskimi wojskami, błyszczy nieustannie na firmamencie nieba.
43:9 - A gwiazdy swoim majestatem upiększają niebo i zdobią własnym blaskiem wysokości Pańskie.
43:10 - Na słowa Świętego miejsca swe zajmują i nie nuży ich wcale całonocne czuwanie.
43:11 - Popatrz na tęczę niebieską i oddaj chwałę Stwórcy, jakże piękna jest ona w swym cudownym blasku.
43:12 - Tworzy ona na niebie okrąg wspaniały, rozciągnięty rękami Boga Najwyższego.
43:13 - Na Jego rozkaz spadają śniegi, a kiedy zechce, ciska błyskawice.
43:14 - A potem otwierają się jakby całe skarbce i ulatują z nich obłoki jak ptactwo.
43:15 - Swoją potęgą zagęszcza chmury, które się zamieniają w drobne ziarna gradu.
43:16 - Od Jego wejrzenia drżą góry w posadach, gdy głos Jego zagrzmi, ziemia się porusza.
43:17 - Kiedy On zechce, wieje wiatr z południa i huragan północny, a także cyklony.
43:18 - Ziemię okrywa śniegiem jak siadającym ptactwem, a płatki śniegu lecą jak szarańcza z nieba Oko nie może się nacieszyć blaskiem ich białości i serce się zachwyca patrząc, jak padają.
43:19 - Szron także rozsiewa jakby sól po ziemi, który, gdy zamarznie, jeży się kolcami.
43:20 - Kiedy powieje mroźny wiatr z północy, tworzy się tafla lodu na powierzchni wody, pościna wszystkie drzemiące wody i pokrywa je niczym pancerzem.
43:21 - To On pochłania góry i wypala pustynie, i jak ogień trawi zieleń wszelaką.
43:22 - Mgła nagła staje się na to skutecznym lekarstwem, a rosa po długiej suszy przywraca życie.
43:23 - Zgodnie ze swym planem ujarzmił wody i porozmieszczał na nich rozmaite wyspy.
43:24 - Ci, co pływają na morzach, mówią o ich grozie, a ich opowieści wprawiają nas w zdumienie.
43:25 - Są to przygody niezwykłe i dziwne, różne zwierzęta i potwory.
43:26 - Dzięki pomocy Boga wszystko kończy się dobrze i toczy się dalej według zarządzeń Najwyższego.
43:27 - Wiele by można mówić, lecz daleko do końca, krótko tedy powiedzmy, że On jest dla nas wszystkim.
43:28 - Skąd tedy wziąć siłę, by Mu chwałę wyśpiewać? Jest bowiem wielki, większy od dzieł swoich.
43:29 - Zaprawdę Pan jest straszny i bardzo wielki, a Jego potęga godna podziwu.
43:30 - Swoimi pochwałami wywyższajcie Pana wedle wszystkich sił waszych, bo i tak jest większy. Użyjcie wszystkich sił waszych, aby Go wysławiać, nie poddawajcie się zbyt łatwo pierwszemu zmęczeniu, bo nigdy nie zdołacie wysławić Go do końca.
43:31 - Któż widział Go i mógłby o Nim opowiedzieć wszystko, któż może Go wysławić tak, jak tego godzien?
43:32 - Lecz są tajemnice jeszcze większe od tych, bo widzieliśmy tylko niektóre z dzieł Jego.
43:33 - Pan bowiem stworzył wszystko, co istnieje, a ludzi prawych obdarzył niezwykłą mądrością.