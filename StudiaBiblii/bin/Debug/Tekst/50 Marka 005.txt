5:1 - I przeprawili się na drugą stronę jeziora do kraju Gerazeńczyków.
5:2 - A gdy tylko wyszedł z łodzi wybiegł naprzeciw Niemu z grobowca człowiek pewien, opętany przez ducha nieczystego.
5:3 - Przebywał on ciągle między grobowcami i nie mógł go już nikt związać nawet łańcuchami.
5:4 - Często krępowano go sznurami i łańcuchami, lecz on rwał łańcuchy, zrzucał z siebie pęta i nikt nie potrafił go obezwładnić.
5:5 - Nocą i dniem, ciągle przebywał między grobowcami lub w górach, krzycząc i tłukąc sam siebie kamieniami.
5:6 - A kiedy zobaczył Jezusa jeszcze z daleka, przybył do Niego, upadł przed Nim i zawołał głośno:
5:7 - Czego chcesz ode mnie, Jezusie, Synu Boga Najwyższego? Zaklinam Cię na Boga, abyś mnie nie dręczył.
5:8 - Powiedział mu bowiem: Duchu nieczysty, wyjdź z tego człowieka?
5:9 - I zapytał go: Jakie jest twoje imię? A on odpowiedział: Legion mi na imię, bo jest nas wielu.
5:10 - I prosił Go bardzo, żeby ich nie wypędzał z tej krainy.
5:11 - A właśnie tam na górze pasło się wielkie stado świń.
5:12 - Zaczęli Go tedy prosić: Poślij nas między te świnie, żebyśmy mogli w nie wejść.
5:13 - I pozwolił im. Wtedy duchy nieczyste wyszły i wstąpiły w świnie. I tak stado liczące około dwóch tysięcy zwaliło się po spadzistym brzegu do morza i utonęło w nim.
5:14 - A pasterze uciekli i rozpowiedzieli o wszystkim w mieście i po całej okolicy. Wychodzili tedy ludzie, żeby zobaczyć, co się stało.
5:15 - Przyszedłszy do Jezusa, zobaczyli opętanego, w którym był legion. Siedział ubrany i przy zdrowych zmysłach. I ogarnęło ich przerażenie.
5:16 - Ci zaś, którzy wszystko widzieli, opowiedzieli, co się działo z opętanym, [wspominając] także o świniach.
5:17 - Wtedy zaczęli Go prosić usilnie, żeby odszedł poza granice ich kraju.
5:18 - A kiedy wsiadł do łodzi, opętany dopraszał się, żeby mógł zostać przy Nim.
5:19 - Lecz On, nie zgodziwszy się, powiedział: Wróć do domu, do swoich, i opowiedz im wszystko, co ci Pan uczynił i jak się nad tobą ulitował.
5:20 - Wtedy odszedł i zaczął opowiadać w Dekapolu o tym, co Jezus uczynił z nim. I dziwili się wszyscy.
5:21 - A kiedy Jezus przybył w łodzi znów na drugi brzeg, zgromadziło się koło Niego bardzo wielu ludzi. A On pozostawał jeszcze nad jeziorem.
5:22 - I oto przystąpił do Niego jeden z przełożonych synagogi, imieniem Jair, upadł Mu do nóg i tak Go prosił:
5:23 - Moja córka właśnie teraz kona. Przyjdź, włóż na nią ręce, żeby wyzdrowiała i pozostała przy życiu.
5:24 - I poszedł z nim. Towarzyszyła Mu wielka rzesza ludzi, którzy tłoczyli się zewsząd na Niego.
5:25 - A była tam pewna kobieta, która od lat dwunastu chorowała na upływ krwi
5:26 - i wiele wycierpiała od różnych lekarzy; wydała [na nich] już wszystko, co miała, a wcale nie czuła się lepiej, lecz przeciwnie, nawet gorzej.
5:27 - Gdy tedy usłyszała o Jezusie, wmieszana w tłum zbliżyła się do Niego z tyłu i dotknęła Jego płaszcza.
5:28 - Mówiła sobie bowiem: Jeżeli tylko dotknę się Jego płaszcza, będę zdrowa.
5:29 - I rzeczywiście ustał krwotok i poczuła swym ciałem, że została uleczona od tej choroby.
5:30 - Jezus odczuł natychmiast, że wyszła moc od Niego. Odwrócił się tedy do tłumu i powiedział: Kto się dotknął mojego płaszcza?
5:31 - A uczniowie odpowiedzieli: Widzisz przecież, jaki tłum ciśnie się zewsząd na Ciebie, i pytasz: Kto się Mnie dotknął?
5:32 - Lecz On patrzył dokoła, aby zobaczyć tę, która to uczyniła.
5:33 - Wówczas kobieta owa, drżąc z przerażenia - bo wiedziała przecież, co się z nią stało - podeszła do Niego, upadła na ziemię i wyznała Mu całą prawdę.
5:34 - A On rzekł do niej: Córko, uzdrowiła cię twoja wiara. Idź w pokoju i pozostań już wolna od twoich cierpień.
5:35 - Gdy jeszcze to mówił, przyszli ludzie od przełożonego synagogi oznajmiając: Umarła twoja córka; po co jeszcze trudzisz Nauczyciela?
5:36 - Ale Jezus, nie zwracając uwagi na to, co powiedziano, rzekł do przełożonego synagogi: Nie bój się, tylko wierz!
5:37 - I nie pozwolił iść ze sobą nikomu oprócz Piotra, Jakuba i Jana, brata Jakubowego.
5:38 - I przyszli do domu przełożonego synagogi, gdzie zastał zamieszanie, płacz wielki i zawodzenie.
5:39 - A gdy wszedł do środka, powiedział: Czemuż tak zawodzicie i płaczecie? Przecież dziecko nie umarło, tylko śpi.
5:40 - A oni śmiali się z Niego [nie dowierzając]. Lecz On usunął wszystkich z domu i wziąwszy ze sobą tylko ojca i matkę dziecka oraz swych towarzyszy, wszedł tam, gdzie leżało dziecko.
5:41 - Potem ujął je za rękę i powiedział: Talitha kum, co się tłumaczy: Dziewczyno, mówię ci, wstań!
5:42 - I natychmiast wstała dziewczyna i zaczęła chodzić. A miała już dwanaście lat. I ogarnęło wszystkich wielkie zdumienie.
5:43 - A On nakazał im surowo, żeby nikt się o tym nie dowiedział. I polecił dać jej jeść.