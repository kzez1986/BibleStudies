80:1 - Dla kierującego chórem. Na melodię: „Lilie świadectwa”. Psalm Asafa.
80:2 - Posłuchaj, pasterzu Izraela, Ty, co pilnujesz Józefa jak trzody, ukaż się, Ty, co na cherubach zasiadasz,
80:3 - Efraimowi, Beniaminowi i Manassesowi! Okaż całą Twą potęgę i przyjdź nam z pomocą!
80:4 - O Boże, postaw nas znów na nogi, niech znów zajaśnieje Twe oblicze, a nam niech się stanie zbawienie!
80:5 - O Panie, Boże Zastępów, jak długo będziesz się gniewał, chociaż lud Twój błaga Cię o pomoc?
80:6 - Karmiłeś go chlebem zmieszanym ze łzami i napoiłeś go łzami obficie.
80:7 - Dla sąsiadów uczyniłeś nas przedmiotem sporów, drwią sobie z nas wrogowie nasi.
80:8 - Boże Zastępów, postaw nas znów na nogi, niech znów zajaśnieje Twe oblicze, a nam niech się stanie zbawienie!
80:9 - Wróciłeś Twoją winorośl z Egiptu, usunąłeś pogan, a ich zasadziłeś.
80:10 - Zostawiłeś im miejsca dostatecznie dużo i zapuścili korzenie, i kraj napełnili.
80:11 - Góry okryły się ich cieniem, a ich gałęzie - to Boże cedry.
80:12 - Swymi odroślami sięgnęli aż do Morza i wypuścili pędy aż do Eufratu.
80:13 - Dlaczego zburzyłeś ich mury? Pustoszą ich wszyscy, skądkolwiek przyjdą.
80:14 - Niszczy ich dzik leśny, pożerają ich polne zwierzęta.
80:15 - Przybądź ku nam znowu, o Boże Zastępów, wejrzyj na nas z nieba i racz nas zauważyć! Okaż znów troskę o Twoją winnicę
80:16 - i o cały ogród, zasadzony Twą własną prawicą, (latorośl, którąś sam pielęgnował)!
80:17 - A ci, co go kiedyś spalili, niech zginą od grozy Twojego oblicza!
80:18 - Twoja ręka niech strzeże tego z prawej strony, syna człowieczego, któregoś sobie uczynił i wielkim, i silnym!
80:19 - Daruj nam życie, a sławić będziemy Twe imię i nigdy już nie odejdziemy od Ciebie.
80:20 - O Panie, Boże Zastępów, postaw nas znów na nogi, niech znów zajaśnieje Twe oblicze, a nam niech się stanie zbawienie!