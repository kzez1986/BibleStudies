1:1 - Ukochajcie sprawiedliwość, wy, co sądzicie ziemię, ze czcią rozmyślajcie o Panu, szukajcie Go w prostocie serca,
1:2 - albowiem znajdują Go ci, którzy Go nie kuszą, ukazuje się zaś tym, którzy w Niego wierzą.
1:3 - Przewrotne myśli oddalają od Boga, a Moc wystawiana na próbę karci niemądrych.
1:4 - Nie zstąpi bowiem mądrość do duszy zło czyniącej i nie zamieszka w ciele poddanym grzechowi.
1:5 - Albowiem Święty Duch karności będzie unikał podstępu i odejdzie od niemądrych zamysłów, i usunie się, kiedy nadejdzie nieprawość.
1:6 - Mądrość bowiem jest duchem, który miłuje człowieka, lecz nie folguje bluźniercy z powodu ust jego, gdyż Bóg jest świadkiem jego nerek i stróżem prawdziwym jego serca, i Tym, który słyszy mowę jego. -
1:7 - Albowiem Duch Pański napełnił ziemię, a Ten, który podtrzymuje wszystko, rozpoznaje brzmienie głosu.
1:8 - Nie ukryje się zatem nikt, kto mówi nieprawości, nie ominie też nikogo karząca sprawiedliwość.
1:9 - Będą bowiem zbadane zamiary bezbożnika, a brzmienie słów jego odejdzie do Pana ku pokaraniu nieprawości jego.
1:10 - Albowiem wszystko posłyszy ucho Zazdrosnego i nie ukryją się [przed Nim] nawet najcichsze głosy szemrania.
1:11 - Wystrzegajcie się próżnego szemrania i zachowujcie język wasz od czczej gadaniny, gdyż nie ujdzie bezkarnie lekkomyślne słowo, a usta, które kłamią, zabijają duszę.
1:12 - Nie starajcie się tak usilnie o śmierć na bezdrożu waszego życia i nie ściągajcie na siebie zguby przez dzieła rąk waszych,
1:13 - gdyż Bóg nie jest sprawcą śmierci i nie raduje Go zagłada żyjących.
1:14 - Stworzył bowiem wszystko ku istnieniu i pożyteczne są stworzenia tego świata, i nie masz w nich jadu zatracenia ani królestwa Hadesu na ziemi.
1:15 - Nieśmiertelna bowiem jest sprawiedliwość.
1:16 - Bezbożni zaś zwabiali śmierć ku sobie rękami i słowami i uważając ją za przyjaciółkę tęsknili za nią, i przymierze z nią zawarli; godni bowiem są tego, aby ona w nich cząstkę swoją miała.