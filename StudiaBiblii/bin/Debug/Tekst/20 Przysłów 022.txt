22:1 - Szacunek u ludzi lepszy niż bogactwo, dobre imię lepsze niż srebro i złoto.
22:2 - Spotykają się razem i bogacz, i nędzarz, a Pan obydwu obdarzył życiem.
22:3 - Mądry dostrzega nieszczęście i uchodzi przed nim, niemądry brnie dalej, a potem żałuje.
22:4 - Nagrodą za pokorę i sprawiedliwość jest bogactwo, szacunek i życie.
22:5 - Cierni i sideł pełno na drodze bezbożnych, kto dba o swoje życie, trzyma się od niej z daleka.
22:6 - Młodzieńca pouczaj o drodze jego życia, a nie zejdzie z niej nawet jako starzec.
22:7 - Bogacz ma biednego pod swoją władzą, dłużnik jest sługą wierzyciela.
22:8 - Kto sieje nieprawość, zbiera nieszczęścia, a narzędzie jego złości dotknie jego samego.
22:9 - Kto patrzy życzliwie na innych, będzie błogosławiony, bo dzieli się swoim chlebem z biednymi.
22:10 - Przepędź bezbożnika, a skończy się kłótnia, ustaną krzyki i wyzwiska.
22:11 - Kto kocha czystość serca i mówi życzliwie, ten stanie się przyjacielem samego króla.
22:12 - Oczy Pana strzegą roztropnych, lecz obracają w niwecz gadaninę bezbożnych.
22:13 - Leniwy powiada: Lew jest na dworze, mogę zginąć na środku ulicy.
22:14 - Usta obcych kobiet są jak dół głęboki, wykopany dla tych, na których Pan się rozgniewa.
22:15 - W sercu chłopięcia jest jeszcze głupota, wypędzi ją jednak stamtąd rózga wychowawcy.
22:16 - Kto uciska biednego, tym samym go wzbogaca, kto daje bogatemu, czyni go ubogim.
22:17 - Oto, co mówią mędrcy: Nadstaw uszu i słów mych posłuchaj, weź sobie moje nauki do serca!
22:18 - Piękne to będzie, gdy je w sercu zachowasz i gdy ciągle je będziesz miał na swoich ustach.
22:19 - Żebyś zaś ufność mógł w Panu pokładać, dzisiaj dróg Jego zacznę cię nauczać.
22:20 - Czyż nie napisałem dla ciebie już trzydziestu traktatów złożonych z mądrych rad i pouczeń,
22:21 - żebyś mógł poznać całą prawdę i udzielić odpowiedzi na zadane pytania?
22:22 - Żebyś nigdy nie krzywdził słabszego, bo i tak już słaby, i nie dręczył biedaka już w samej bramie [miasta].
22:23 - Sprawami ich bowiem sam Pan się zajmuje i pozbawi życia tych, co im krzywdę czynią.
22:24 - Nie zawieraj przyjaźni z tymi, co się wiecznie kłócą, nie zadawaj się nigdy z człowiekiem porywczym.
22:25 - Mógłbyś się bowiem przyzwyczaić do jego dróg życia, a on zacząłby czyhać na twoje życie.
22:26 - Nie przyłączaj się do tych, co za innych ręczą i dają zastaw za długi innych.
22:27 - A kiedy nie będziesz miał z czego zapłacić, zabiorą ci pościel z własnego domu.
22:28 - Nie zmieniaj dawno ustalonych granic, które wytyczyli jeszcze twoi ojcowie.
22:29 - Jeśli spotkasz kogoś, kto biegły w swym zawodzie, to wiedz, że królom będzie taki służył, nigdy zaś nie będzie posługiwał prostaczkom.