3:1 - Synowie, posłuchajcie mnie, ojca waszego, i postępujcie, jak wam powiem, a będziecie zbawieni.
3:2 - Pan bowiem nakazał dzieciom, by szanowały rodziców, a synów zobowiązał, by szanowali swoje matki.
3:3 - Kto szanuje ojca, dostępuje grzechów odpuszczenia,
3:4 - Kto czci swoją matkę, podobny jest do człowieka gromadzącego skarby.
3:5 - Kto kocha ojca, czyni sobie przyjaciół ze swych własnych dzieci, a modlitwy jego będą wysłuchane.
3:6 - Kto ojca szanuje, długo żyć będzie, kto zaś matce zapewnia spokój, to jakby czcił samego Pana.
3:7 - Kto boi się Pana, czci ojca własnego, a rodzicom służy tak, jak przełożonym.
3:8 - Synu mój, szanuj swego ojca i słowem, i czynem, byś sprowadził na siebie wszelkie błogosławieństwo.
3:9 - Błogosławieństwo ojca umacnia dom dzieci, zaś przekleństwo matki burzy jego fundamenty.
3:10 - Nie szukaj swojej chwały w poniżeniu ojca, bo nie jest to dla ciebie żaden powód do chwały.
3:11 - Chwałą dla człowieka jest chwała jego ojca, ciężko zaś grzeszy, kto swą matkę znieważa.
3:12 - Synu mój, zaopiekuj się ojcem, gdy już będzie stary i nie zasmucaj go, póki żyje.
3:13 - Miej dlań wyrozumiałość, gdyby rozum stracił, nie poniżaj go, sam będąc jeszcze silnym.
3:14 - Miłość bowiem ku ojcu nie pójdzie w zapomnienie i będzie ci poczytana ku przebaczeniu grzechów.
3:15 - Otrzymasz za nią zapłatę, gdy przyjdą dni ucisku, a grzechy twoje stopnieją niczym lód od ciepła.
3:16 - Kto opuszcza swego ojca, postępuje jak zbrodniarz, przeklęty będzie przez Boga, kto rani własną matkę.
3:17 - Synu mój, we wszystkim, co czynisz, staraj się być ludzki, a będą cię kochać bardziej niż rozdzielającego datki.
3:18 - O ile większy się stajesz, o tyle bądź skromny, a wtedy na pewno znajdziesz łaskę u Boga.
3:19 - Wielu jest wyniosłych i pysznych, lecz On objawia swe tajemnice cichym.
3:20 - Wielka jest bowiem potęga Pana, którego wysławiają wszyscy pokorni.
3:21 - Nie próbuj zgłębić tego, co jest zbyt niezwykłe, nie usiłuj przejrzeć tego, co powinieneś zbadać, tego, co ukryte, nie musisz przenikać.
3:22 - Nad tym się zastanawiaj, co powinieneś zbadać, tego, co ukryte, nie musisz przenikać.
3:23 - Nie próbuj zgłębiać tego, co przekracza twe siły. Zbyt wiele jest nawet tego, co zostało ci objawione.
3:24 - Wielu bowiem zeszło na manowce wskutek swych domysłów, ich rozum zagubił się w różnych przypuszczeniach.
3:25 - Kto nie ma oczu, temu brakuje światła, kto nie ma rozumu, temu brak rozeznania.
3:26 - Człowieka o sercu zatwardziałym spotyka smutny koniec, kto na zło się naraża, ten od niego zginie.
3:27 - Człowiek o sercu zatwardziałym wiele musi wycierpieć, bezbożnik zaś dodaje grzechy do grzechów.
3:28 - Na cierpienia pyszałka nie ma już lekarstwa, bo jest w nim zakorzeniony krzak wszystko trujący.
3:29 - Mądry swym sercem bada przypowieści, przyjemność mu sprawia wsłuchiwanie się w mądrość.
3:30 - Jak woda gasi nawet buchający ogień, tak dobre uczynki gładzą wszystkie grzechy.
3:31 - Kto dobro czyni, ten znajdzie dobro na drodze, a gdy się potknie, będzie podtrzymany.