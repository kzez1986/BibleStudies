7:1 - Bojowaniem jest życie człowieka na ziemi, podobne do dni zwykłego najemnika.
7:2 - Żyje on jak niewolnik szukający cienia, jak najemny robotnik czekający zapłaty.
7:3 - Moim dziedzictwem - miesiące pełne złudzeń i noce jeszcze bogatsze w udręki.
7:4 - Kładąc się, pytam: Kiedy wreszcie wstanę? Gdy wstaję, wzdycham: Kiedy przyjdzie wieczór? I targa mną boleść do samego zmroku.
7:5 - W robactwie i strupach całe moje ciało, moja skóra rozdziera się i pęka.
7:6 - Dni moje biegną szybciej niż tkackie czółenko i znikają rychło w beznadziejnej dali.
7:7 - Nie zapominaj, że me życie jak podmuch wiatru, a moje oko nigdy już nie ujrzy szczęścia.
7:8 - Żadne oko nigdy mnie już nie zobaczy, Twój wzrok będzie mnie szukać, lecz mnie już nie będzie.
7:9 - Jak obłok, co przechodzi i znika, tak nie wraca też nikt, kto odchodzi w zaświaty.
7:10 - Ten już nigdy nie wróci do swego domostwa i nigdy nie zobaczy swojej ojczyzny.
7:11 - Nie potrafię już dłużej zamykać ust moich, muszę wykrzyczeć moje utrapienia, muszę się poskarżyć bólem mojej duszy.
7:12 - Czy jestem jak otchłań morska albo potwór z głębin, żeś takie straże przeciw mnie wystawił?
7:13 - Pocieszałem się, że wypocznę na własnym łożu, a moje posłanie ulży mi w cierpieniach.
7:14 - Ale Ty mnie snami zadręczasz, przerażasz mnie widmami.
7:15 - Niech już zatem zostanę uduszony, niech śmierć już zakończy moje udręczenie.
7:16 - Już dłużej tak nie mogę, nie chcę żyć na wieki. Zostaw mnie, bo dni moje jako powiew wiatru.
7:17 - Bo czymże jest człowiek, byś miał wzgląd na niego i zwracał ku niemu swoje oczy?
7:18 - Czy musisz wpatrywać się w niego co rano i nawet na chwilę nie spuszczać go z oczu?
7:19 - Czy nigdy nie odwrócisz ode mnie Twego wzroku i nawet śliny przełknąć nie pozwolisz?
7:20 - W czym Ci się sprzeniewierzyłem? Co Ci złego zrobiłem, o Stróżu człowieka? Dlaczego wymierzasz we mnie wszystkie Twoje ciosy? Czy jestem dla Ciebie aż takim ciężarem?
7:21 - Czemu nie chcesz zgładzić moich grzechów? Dlaczego mi nie chcesz przebaczyć? I tak niebawem położę się w ziemi, będziesz mnie szukał, ale już nie znajdziesz.