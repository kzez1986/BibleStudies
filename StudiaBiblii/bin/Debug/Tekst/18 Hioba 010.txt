10:1 - Skoro obrzydło mi już moje życie, dam upust moim narzekaniom: niech się wyleje gorycz mej duszy.
10:2 - Pytam więc Boga: Czemu mnie potępiasz? Powiedz, czemu mnie dręczysz?
10:3 - Co masz z tego, że mnie tak uciskasz, że niszczysz dzieło rąk swoich, idąc za radą ludzi przewrotnych?
10:4 - Twoje oczy są jak oczy śmiertelnika, które widzą to tylko, co ludzkie?
10:5 - Czy dni Twoje równe dniom człowieka, a Twoje lata jak dni zwykłych ludzi,
10:6 - i dlatego szukasz we mnie winy i dopatrujesz się moich grzechów,
10:7 - choć wiesz przecież dobrze, że jestem niewinny i nikt nie zdoła mnie wyrwać z rąk Twoich?
10:8 - Twoje ręce mnie uczyniły i ukształtowały, a teraz odwróciłeś się ode mnie, by mnie unicestwić.
10:9 - Pomnij na to, żeś mnie ulepił z gliny. Teraz miałbyś mnie znów w proch zmienić?
10:10 - Wylałeś mnie kiedyś jak mleko, zsiadłem się jak ser dzięki Tobie.
10:11 - Odziałeś mnie w skórę i ciało, powiązałeś w całość żyłami i kośćmi.
10:12 - Życie we mnie tchnąłeś i czuwałeś nad moim oddechem.
10:13 - A wszystko to ukrywałeś w swym sercu. Wiem już, jakie były Twe plany.
10:14 - Tylko czekasz na to, żebym popadł w grzechy, od których nie chcesz mnie uwolnić.
10:15 - Biada mi, gdybym naprawdę był winien! Ale chociaż mam rację, też nie uniosę głowy, lecz będę nasycony pogardą i napojony niedolą.
10:16 - Gdybym się podniósł, jak lew się na mnie rzucisz i znowu użyjesz Twej niezwykłej mocy.
10:17 - Nowi świadkowie przeciw mnie zaświadczą i Twoja niechęć do mnie wzrośnie dwójnasób, będziesz ciągle wysyłał na mnie nowe wojska.
10:18 - Dlaczego dopuściłeś, żem wyszedł z łona matki? Czemuż nie zginąłem, nim ktokolwiek mnie widział?
10:19 - Jak ten, kto nigdy nie istniał, wprost z łona matki poszedłbym do grobu.
10:20 - Czyż nie znikome są dni mego życia? Daj mi nieco spokoju, by choć trochę zajaśniało me oblicze,
10:21 - zanim bezpowrotnie odejdę do krainy ciemności, w mroki podziemia,
10:22 - do ziemi jak noc czarnej, pełnej cienia śmierci i wielkiego bezładu, gdzie nawet światło jest głęboką nocą.