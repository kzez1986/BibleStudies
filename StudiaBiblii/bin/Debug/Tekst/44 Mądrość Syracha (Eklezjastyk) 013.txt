13:1 - Kto dotyka smoły, na pewno się pobrudzi, kto przestaje z pyszałkami, staje się do nich podobny.
13:2 - Nie bierz na siebie ciężarów ponad miarę wielkich, nie zadawaj się z mocniejszym i bogatszym od ciebie. Bo cóż może mieć wspólnego naczynie gliniane z żelaznym? Gliniane się rozpadnie gdy uderzy w żelazne.
13:3 - Bogacz dopuszcza się grzechu i jeszcze się złości, ubogi doznawszy krzywdy prosi o przebaczenie.
13:4 - Jeśli mu będziesz potrzebny, do końca cię wykorzysta, lecz kiedy w biedę popadniesz, natychmiast cię opuści.
13:5 - Jeżeli coś posiadasz, będzie z tobą przestawał, lecz obedrze cię ze wszystkiego bez żadnych skrupułów.
13:6 - Jeśli będziesz mu potrzebny, zwabią cię ku sobie, będzie się do ciebie uśmiechał i czynił nadzieje. Będzie pięknie przemawiał i pytał, czy nie potrzebujesz czegoś.
13:7 - Podczas uczt wspólnych będzie cię upokarzał, aż ogołoci cię z wszystkiego dwa albo trzy razy, a na koniec zacznie się z ciebie wyśmiewać. Potem gdy cię zobaczy, przejdzie obok ciebie i będzie z politowaniem kiwał głową nad tobą.
13:8 - Uważaj, żebyś nie dał się uwieść takiemu ani poniżyć wskutek braku roztropności.
13:9 - Nie przychodź, gdy cię zaprasza wielki tego świata, opieraj się tym mocniej, im bardziej nastaje.
13:10 - Nie chodź do przodu, byś się potem nie cofał, ale też nie wycofuj się zbyt daleko, by nie zapomniano o tobie.
13:11 - Nie dawaj do zrozumienia, że jesteś z nim blisko, i nie wierz jego wielu słowom. Swoją płynną wymową wystawi cię na próbę i niby żartując, wszystko z ciebie dobędzie.
13:12 - Okrutny jest ten, kto wszystkie wieści powtarza i nie oszczędzi ci razów ani kajdan.
13:13 - Uważaj, miej się na baczności, bo ciągle jesteś blisko zguby.
13:14 - ---
13:15 - Każda istota kocha stworzenie sobie podobne, a człowiek - równego sobie człowieka.
13:16 - Każde stworzenie łączy się z drugim według swego gatunku i człowiek wiąże się również z podobnym sobie człowiekiem.
13:17 - Jak mogą żyć razem wilki z jagniętami?
13:18 - Jak nie może być pokoju między psem i hieną, tak nie ma porozumienia między bogaczem i biednym.
13:19 - Dzikie osły służą za żer lwów na pustyni, a ubodzy padają łupem bogaczy.
13:20 - Jak u pyszałka pokora budzi zawsze odrazę, tak z obrzydzeniem bogacz patrzy na biedaka.
13:21 - Gdy potknie się bogacz, podniosą go przyjaciele, gdy upadnie biedak, bliźni mu nie pomogą.
13:22 - Gdy bogacz leci w przepaść, wielu go podtrzyma, gdy powie jakieś głupstwo - razem z nim się cieszą. Kiedy biedak upadnie, czynią mu wyrzuty, a jeśli coś mądrego powie, nie znajduje uznania.
13:23 - Milkną wszyscy, gdy bogacz byle co zacznie mówić, i jego słowa wychwalają pod niebo. Gdy jakiś maluczki przemówi: Któż to taki? - pytają, a kiedy się potknie, popchną go, aby upadł.
13:24 - Bogactwa są dobre, gdy nie wiążą się z grzechem, ubóstwo zaś jest złe tylko dla grzeszników.
13:25 - Serce człowieka twarz jego odmienia zarówno na lepsze, jak również na gorsze.
13:26 - Gdy serce szczęśliwe, radość bije z twarzy, a wyszukiwanie przysłów - to trud nie lada jaki.