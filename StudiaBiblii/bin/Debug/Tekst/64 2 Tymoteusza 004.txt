4:1 - Proszę cię bardzo usilnie, odwołując się do powagi Boga i Chrystusa Jezusa, przyszłego Sędziego żywych i umarłych, przez wzgląd na Jego pojawienie się i Jego królowanie -
4:2 - głoś naukę, upominaj, czy będzie ku temu stosowna okazja, czy nie; jeśli zajdzie potrzeba, pokazuj błądzącym, że są w błędzie, udzielaj pouczeń, podnoś na duchu. Nauczając staraj się być zawsze cierpliwym.
4:3 - Przyjdzie bowiem czas, kiedy to wielu nie zechce już słuchać zdrowej nauki; pójdą za własnymi pożądaniami, gromadząc zresztą wokół siebie nauczycieli, którzy będą im mówić tylko to, czego sami zechcą słuchać.
4:4 - Przestaną liczyć się z prawdą, odwrócą się od niej i pójdą za nieprawdopodobnymi baśniami.
4:5 - Ty zaś czuwaj zawsze, nie ustawaj w trudach, prowadź dzieło głoszenia Ewangelii, spełniając w ten sposób swoje posługiwanie.
4:6 - Moja krew ma być już wkrótce wylana na ofiarę; zbliża się chwila mojego odejścia.
4:7 - Stoczyłem piękną walkę, bieg ukończyłem, wiary nie straciłem.
4:8 - Teraz czeka mnie już tylko sprawiedliwie zasłużony wieniec zwycięstwa. Przekaże mi go w owym dniu Pan, Sędzia sprawiedliwy. Zresztą nagrodzi On nie tylko mnie, lecz także wszystkich, którzy z miłością oczekują na Jego przyjście.
4:9 - Postaraj się przybyć do mnie jak najprędzej.
4:10 - Demas bowiem, umiłowawszy ten świat, opuścił mnie i udał się do Tesaloniki, Krescens - do Galacji, a Tytus - do Dalmacji.
4:11 - Tylko Łukasz jest ze mną. Niech przybędzie do mnie razem z tobą Marek. Może się teraz bardzo przydać w spełnianiu mojej posługi.
4:12 - Tychika posłałem do Efezu.
4:13 - Udając się do mnie, zabierz po drodze mój płaszcz, pozostawiony w Troadzie u Karpa, a także księgi, zwłaszcza te pergaminowe.
4:14 - Wiele złego wyrządził mi Aleksander brązownik: odda mu Pan według jego uczynków.
4:15 - Ty również strzeż się go, bo zawsze występował gwałtownie przeciwko temu, czegośmy nauczali.
4:16 - Nie było przy mnie nikogo, gdy po raz pierwszy przeprowadzałem swoją obronę; wszyscy mnie opuścili; niech im to nie będzie policzone [za grzech].
4:17 - Natomiast stanął przy mnie Pan i podtrzymał mnie swoją mocą, tak abym mógł aż do końca głosić [Ewangelię] wszystkim narodom. Zostałem przeto wyrwany już z samej paszczy lwa.
4:18 - Pan uwolni mnie też od wszelkiego zła i przyjmie do królestwa niebieskiego. Jemu niech będzie chwała po wszystkie wieki. Amen.
4:19 - Pozdrów Pryskę i Akwilę oraz całą rodzinę Onezyfora.
4:20 - Erast pozostał w Koryncie, a Trofima, ponieważ zachorował, zostawiłem w Milecie.
4:21 - Pospiesz się, abyś mógł przybyć tu jeszcze przed zimą. Pozdrawiają cię Eubulos i Pudens, Linus, Klaudia i wszyscy bracia.
4:22 - Pan Jezus niech będzie z tobą! Łaska [Boża] niech będzie z wami [wszystkimi]!