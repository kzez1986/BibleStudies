1:1 - (1:1a) W drugim roku panowania króla Artakserksesa, pierwszego dnia miesiąca Nisan, Mardocheusz, syn Jaira, syna Szimejego, syna Kisza z pokolenia Beniamina, miał pewien sen.
1:2 - (1:1b) Mardocheusz był Żydem, mieszkał w mieście Suza i jako mąż powszechnie szanowany pełnił służbę na dworze królewskim.
1:3 - (1:1c) Należał on do tych, którzy zostali uprowadzeni z Jerozolimy podczas wojny króla babilońskiego Nabuchodonozora z królem judzkim Jechoniaszem.
1:4 - (1:1d) A oto jego sen: Słychać było krzyki, płacz, grzmoty i trzęsienie ziemi oraz zamieszanie wśród wszystkich ludzi.
1:5 - (1:1e) W pewnej chwili pojawiły się dwa ogromne smoki gotowe do walki. Rozległ się też zaraz ich groźny ryk,
1:6 - (1:1f) który sprawił, że wszystkie narody stanęły do walki i zaczęły nękać lud sprawiedliwych.
1:7 - (1:1g) Był to dzień mroków i ciemności, a na całą ziemię spadły udręczenie i ucisk, nieszczęścia i zamieszanie.
1:8 - (1:1h) Przerażony nadchodzącym nieszczęściem, cały ród sprawiedliwych, pewien swojej zagłady, zaczął wołać o pomoc do Boga.
1:9 - (1:1i) Na jego głos z małego źródełka wytrysnął ogromny strumień wody.
1:10 - (1:1k) I znów stało się widno i zaświeciło słońce; wszystko, co było na dole, zostało wywyższone, a co było w górze, znalazło się na dole.
1:11 - (1:1l) Po takim to widzeniu sennym obudził się Mardocheusz i zastanawiał się przez cały dzień, jakie są zamiary Boże, które ono ukazuje; próbował na wszelkie sposoby zrozumieć, co ten sen oznacza.
1:12 - (1:1m) Pewnego razu Mardocheusz odpoczywał na dziedzińcu pałacowym razem z Gabatą i Tarrą, dwoma eunuchami, którzy pilnowali pałacu.
1:13 - (1:1n) Podsłuchał, jak naradzali się nad pewnymi planami. Dokonał tedy wszelkich starań, żeby dowiedzieć się czegoś więcej o ich zamiarach, i wkrótce odkrył, że przygotowują spisek przeciwko królowi Aswerusowi. Doniósł więc o tym królowi,
1:14 - (1:1o) a król kazał natychmiast przesłuchać obydwu eunuchów. Skoro tylko się przyznali, zostali skazani na śmierć.
1:15 - (1:1p) Całe to wydarzenie polecił król opisać w swoich kronikach. Ze swej strony Mardocheusz także utrwalił wszystko na piśmie.
1:16 - (1:1q) Król polecił tedy dopuścić Mardocheusza do służby w pałacu i cennymi podarkami wynagrodził mu jego czyn.
1:17 - (1:1r) Lecz wtedy już Bugajczyk, imieniem Haman, syn Hammedaty, człowiek cieszący się dużymi względami u króla, postanowił pomścić na Mardocheuszu i jego narodzie śmierć obydwu eunuchów królewskich.