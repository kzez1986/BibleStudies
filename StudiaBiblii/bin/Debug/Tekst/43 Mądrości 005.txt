5:1 - Wtedy stanie sprawiedliwy z ufnością wielką w obliczu tych, co go uciskali i okazywali pogardę trudom jego.
5:2 - Patrząc, będą oni przejęci strachem wielkim i zdumieniem ich napełni nieoczekiwane zbawienie.
5:3 - Będą mówić między sobą, pokutę czyniąc, i w ucisku ducha wzdychać będą i wołać:
5:4 - Oto ten, który był dla nas pośmiewiskiem i którego mieliśmy za wzgardzonego, my, niemądrzy! Uznaliśmy za szaleństwo jego życie i za pozbawiony czci koniec jego.
5:5 - Jakże więc został policzony między synów Bożych, a dziedzictwo jego jest między świętymi?
5:6 - Tak przeto zeszliśmy z drogi prawdy, nie oświeciła nas światłość sprawiedliwości i nie wzeszło dla nas słońce.
5:7 - Syciliśmy głód nasz na drogach nieprawości i zatracenia i chodziliśmy po pustynnych bezdrożach, a nie znaliśmy Pańskiej drogi.
5:8 - Cóż nam pomogła wyniosłość i co nam przyniosły bogactwo i duma?
5:9 - Wszystko to jak cień minęło, jak wieść, co szybko znika,
5:10 - jak statek płynący po wzburzonej wodzie: gdy przejdzie, nie można znaleźć śladu ani [odkryć] bruzdy na falach pociętych dnem jego;
5:11 - albo jak ptak przeszywający powietrze: nie zostaje żaden ślad po jego locie, tylko lekkie powietrze smagane uderzeniami piór i przecinane przejmującym szumem trzepoczących skrzydeł, a potem nie znajduje się żaden ślad po jego przelocie.
5:12 - Albo jak kiedy po strzale wypuszczonej do celu, przecięte powietrze natychmiast znów się zamyka, tak iż nie zna się drogi, którą przebyła -
5:13 - tak też i my, narodziwszy się, przestaliśmy istnieć, i nie mogliśmy wykazać się żadnym znakiem cnoty, aleśmy zginęli w naszej przewrotności.
5:14 - (15)Albowiem nadzieja bezbożnego, jak plewa wiatrem niesiona, jak dym przez wiatr rozwiewany i jak lekka piana burzą rozpędzona, a ginie jak pamięć po jednodniowym gościu.
5:15 - (16)Sprawiedliwi zaś żyją na wieki, w Panu jest ich zapłata i piecza o nich u Najwyższego.
5:16 - (17)Dlatego otrzymają koronę wspaniałości i wieniec piękności z rąk Pana: prawicą bowiem swoją będzie ich bronił i swym ramieniem będzie ich osłaniał.
5:17 - (18)Za zbroję weźmie swą zazdrosną miłość i uzbroi stworzenie ku odparciu wrogów.
5:18 - (19)Przywdzieje jako pancerz sprawiedliwość i nałoży jako przyłbicę sąd nieomylny.
5:19 - (20)Weźmie świętość jako tarczę niezwyciężoną
5:20 - (21)i wyostrzy jako miecz gniew srogi, a świat będzie z nim współwalczył przeciw niemądrym.
5:21 - (22)Pomkną celne strzały błyskawic i jak z dobrze napiętego łuku obłoków polecą do celu.
5:22 - (23)I jak od miotającego kamienie posypią się grady pełne zagniewania. Wzburzy się przeciw nim woda morza, rzeki zaś gwałtownie będą spływać.
5:23 - (24)Powstanie przeciw nim duch mocy i rozproszy ich jak huragan. Nieprawość spustoszy całą ziemię, a złość podstępna wywróci trony panujących.