8:1 - Kiedy skończyli jeść i pić, postanowili udać się na spoczynek. Odprowadzono więc młodzieńca do wskazanej izby.
8:2 - Tobiasz przypomniał sobie wtedy rady, których mu udzielił Rafał. Wziął więc podróżną torbę i wydobył z niej serce i wątrobę ryby, i położył je na rozżarzonych węglach w kadzielnicy.
8:3 - Zapach ryby sprawił, że demon uszedł i został uniesiony w powietrzu aż do Egiptu. Rafał ścigał go cały czas, po czym związał go i obezwładnionego zostawił na polu.
8:4 - Kiedy rodzice wyszli już z izby zamykając za sobą drzwi, Tobiasz podniósł się z łóżka i powiedział do Sary: Wstań, siostro moja! Pomodlimy się razem do naszego Pana, żeby nam okazał swą łaskę i miał nas w swojej opiece.
8:5 - Gdy zaś ona wstała, zaczęli się modlić o Bożą opiekę. Modlili się tak: Błogosławiony jesteś, Boże ojców naszych, i błogosławione jest imię Twoje po wszystkie wieki wieków. Niech Cię błogosławią niebiosa i wszystkie stworzenia na wieki!
8:6 - To Ty stworzyłeś Adama i jego małżonkę, Ewę, aby była mu pomocą i wsparciem, i z tych dwojga powstał cały ludzki rodzaj. To Ty powiedziałeś: Niedobrze jest mężczyźnie być samemu, stwórzmy mu podobną do niego pomoc.
8:7 - I ja też biorę mą siostrę za żonę nie dla zaspokojenia żądz, lecz z czystej miłości. Miej litość nad nią i nade mną i pozwól nam pozostać razem aż do starości.
8:8 - I powiedzieli razem: Amen. Amen.
8:9 - A potem położyli się spać.
8:10 - Tymczasem Raguel wstał i zawołał swoje sługi żeby przyszli wykopać grób. Tak sobie bowiem myślał: Żeby on tylko nie umarł, bo narazilibyśmy się na pośmiewisko i wstyd.
8:11 - A kiedy grób już był gotów, wrócił Raguel do domu, zawołał swoją żonę
8:12 - i powiedział: Poślij którąś ze służebnic do ich izby, żeby zobaczyła, czy Tobiasz żyje? Jeśliby się okazało, że umarł, to zostanie natychmiast pochowany tak, że nikt tego nie zauważy.
8:13 - Gdy przyszła służebnica, zapalono lampę, otwarto drzwi, a służebnica weszła do środka i zobaczyła ich, jak oboje spali snem głębokim.
8:14 - Wycofała się więc i powiedziała szeptem: Żyje, wszystko jest dobrze.
8:15 - Wtedy Raguel tak począł wielbić Boga, Władcę niebios: Bądź uwielbiony, Boże mój, uwielbieniem najczystszym, uwielbiony bądź po wszystkie czasy.
8:16 - Bądź uwielbiony za to, żeś mnie uradował, bo nie zesłałeś na nas tego, czego się lękałem, ale okazałeś niezmierzoną łaskawość Twoją.
8:17 - Bądź uwielbiony za to, żeś się ulitował nad tym synem jedynym i nad jedyną córką. Miej ich, o Panie, w swej dobroci i pieczy i spraw, niech żyją w radości i w Twej łasce!
8:18 - I nakazał swoim sługom, żeby jeszcze przed świtaniem zasypali grób.
8:19 - A potem polecił żonie, żeby napiekła cały piec chleba, sam zaś wziął dwa woły oraz cztery barany, przyprowadził je do kuchni i kazał wszystko przygotować.
8:20 - Następnie zawołał Tobiasza i oświadczył mu: Nie ma mowy, żebyś się stąd ruszył przed upływem czternastu dni. Zostaniesz tu, będziesz jadł i pił u mnie. Mojej córce, po wszystkich jej utrapieniach, sprawisz tym wielką radość.
8:21 - Potem weźmiesz sobie stąd połowę mojej majętności i wrócisz spokojnie do twego ojca. A kiedy my już umrzemy, ja i moja żona, weźmiecie sobie i drugą połowę wszystkiego. Zaufaj mi, mój chłopcze. Ja jestem twoim ojcem, a Edna jest twoją matką. Jesteśmy już na zawsze krewnymi tak twoimi, jak i twojej siostry. Ufności, mój synu.