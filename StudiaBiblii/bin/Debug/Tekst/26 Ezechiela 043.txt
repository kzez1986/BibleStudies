43:1 - Potem poprowadził mnie ku bramie, która była zwrócona w kierunku wschodnim.
43:2 - I oto zobaczyłem, jak Chwała Boga Izraela zbliżała się od wschodu. Towarzyszył jej wielki szum, jakby szum wód ogromnych, a całą ziemię opromieniała Jego Chwała.
43:3 - To, co zobaczyłem, przypomniało mi wszystko, co widziałem, gdy przybył, żeby zniszczyć miasto, co dane mi było oglądać nad rzeką Kebar. I upadłem na twarz.
43:4 - Chwała Pańska wkroczyła do Świątyni przez Bramę Wschodnią.
43:5 - Duch Pański uniósł mnie i postawił na dziedzińcu wewnętrznym, a Chwała Pańska wypełniła całą Świątynię.
43:6 - I usłyszałem głos kogoś mówiącego do mnie ze Świątyni, a ów mąż stał tuż przy mnie.
43:7 - Usłyszałem zaś takie słowa: Synu człowieczy, oto miejsce mojego tronu. Tu chcę postawić moje stopy i zamieszkać na zawsze pośród synów Izraela. Cały Dom Izraela, oni sami oraz ich władcy nie będą już bezcześcić mojego świętego Imienia nierządem i zwłokami swoich królów, [po ich śmierci],
43:8 - nie będą już kładli swych progów obok moich progów, ani ich słupów obok moich słupów, tak że oddzielał ich ode Mnie tylko mur wspólny. Bezcześcili moje święte Imię różnymi obrzydliwościami, których się dopuszczali, i dlatego pochłonąłem ich w moim gniewie.
43:9 - Ale teraz oddalą już ode Mnie swoje wiarołomstwa i trupy swoich władców, a Ja zamieszkam pośród nich na zawsze.
43:10 - Ty zaś, synu człowieczy, przedstaw Domowi Izraela opis tej Świątyni, żeby nabrali wreszcie odrazy do obrzydliwości, których się dopuszczali. Niech wiedzą, jakie są rozmiary Świątyni
43:11 - i niech się zaczną wstydzić swoich win. Wyrysuj im Świątynię, cały jej rozkład, wszystkie wyjścia i wejścia, jej kształt i wszystkie urządzenia, obowiązujące w niej przepisy i prawa. Opisz im to wszystko na ich oczach, żeby do nich stosowali swoje postępowanie.
43:12 - Oto moje wskazania co do otoczenia Świątyni: Cały szczyt góry i najbliższe zbocza - to ma być miejsce święte. Takie jest prawo Świątyni.
43:13 - A oto wymiary ołtarza w łokciach, doliczając jedną piędź do każdego łokcia: podstawa ołtarza była wysoka na jeden łokieć. Obramowanie otaczające ołtarz dokoła wynosiło jedną piędź. Wysokość zaś ołtarza:
43:14 - od podstawy, spoczywającej na ziemi, do dolnej krawędzi podstawy - dwa łokcie, szerokość zaś - jeden łokieć; od małego cokołu do dużego cokołu - cztery łokcie na jeden łokieć szerokości.
43:15 - Palenisko miało cztery łokcie wysokości, a spod paleniska wystawały w górę cztery rogi.
43:16 - Palenisko było kwadratowe: dwanaście łokci długości i dwanaście łokci szerokości.
43:17 - Kwadratowy był również cokół [ołtarz]: czternaście łokci długi i czternaście łokci szeroki. Obramowanie, widoczne ze wszystkich stron, było wysokie na pół łokcia. Stopnie schodów prowadziły na wschód.
43:18 - I powiedział do mnie: Oto, co mówi Pan Bóg: W sprawie ołtarza, który gdy będzie już gotowy do składania na nim całopaleń i skrapiania krwią, zarządzam tak:
43:19 - kapłanom lewickim z rodu Sadoka, mającym prawo do tego, by zbliżać się do Mnie i Mi służyć - wyrocznia Pana Boga - dasz jednego cielca, aby go złożyli na ofiarę za grzechy.
43:20 - Sam weźmiesz z tego cielca trochę krwi i pomażesz nią cztery rogi ołtarza oraz cztery rogi cokołu, a także całe obramowanie dokoła. W ten sposób oczyścisz i dokonasz na nim zadośćuczynienia.
43:21 - Potem weźmiesz cielca na ofiarę za grzechy i każesz go spalić na przeznaczonym na to miejscu w obrębie Świątyni, lecz poza przybytkiem.
43:22 - Dnia następnego złożysz kozła bez skazy jako ofiarę za grzechy i również w ten sposób oczyścisz ołtarz, podobnie jak się to dokona przy ofiarowaniu cielca.
43:23 - Kiedy już zakończysz obrzęd oczyszczenia, złożysz w ofierze młodego cielca bez skazy oraz, spośród mniejszych zwierząt barana, również bez skazy.
43:24 - Przyprowadzisz je przed Pana.
43:25 - Przez siedem dni będziesz codziennie składał na ofiarę za grzechy jednego kozła oraz jednego cielca - bez skazy.
43:26 - I będziesz tak czynił przez siedem dni. Tak ma się dokonywać obrzęd zadośćuczynienia nad ołtarzem. W ten sposób stanie się on wolny od grzechów i będzie poświęcony.
43:27 - Gdy już minie ten czas, dnia ósmego i w dni następne kapłani zaczną składać na tym ołtarzu wasze ofiary całopalne i ofiary biesiadne. A Ja będę wam okazywał moją łaskawość. Taki jest wyrok Pana Boga.