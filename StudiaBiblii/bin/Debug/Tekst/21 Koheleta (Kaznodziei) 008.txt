8:1 - Któż więc jest jak mędrzec, kto potrafi wyjaśnić trudność? Mądrość czyni człowieka pogodnym i sprawia, że zmienia się jego surowe oblicze.
8:2 - A ja mówię na to: Wypełniaj rozkazy króla ze względu na przysięgę, jaką złożyłeś Bogu.
8:3 - Nie staraj się oddalać sprzed jego oblicza. Nie upieraj się tak bardzo, gdy zdarzy się coś złego, bo on i tak uczyni, co zechce.
8:4 - Do króla należy ostatnie słowo i nikt nie może mu powiedzieć: Co robisz?
8:5 - Kto zachowuje przykazania, wolny jest od wszelkich nieszczęść. Człowiek rozumny wie dobrze o tym, że przyjdzie czas oznaczony i sąd.
8:6 - Bo jest przewidziany czas i godzina osądu wszystkiego. Człowiek ryzykuje bardzo wiele.
8:7 - Nikt przecież nie wie, co się ma zdarzyć, a gdy już będzie miało się zdarzyć, kto zdoła to zapowiedzieć?
8:8 - Nie ma człowieka, który miałby władzę nad wiatrem, tak żeby mógł go zatrzymać. Nikt też nie może sobie wyznaczyć dnia swojej śmierci. W czasie wojny nie ma czasu na odpoczynek. Występki nie są w stanie uratować ich sprawcy.
8:9 - Wszystko to stwierdziłem, gdy badałem, co się dzieje tu na ziemi, gdzie człowiek panuje nad człowiekiem na jego nieszczęście.
8:10 - Na domiar złego widziałem, jak po złożeniu bezbożnych do grobu, oddawano im cześć w całym mieście bez względu na to, czego się dopuszczali. To także marność!
8:11 - Ponieważ nie wykonano natychmiast wyroku, który go skazywał za jego złe postępowanie, ludzie stają się coraz bardziej skłonni do czynienia zła.
8:12 - Bo w rzeczywistości bezbożnik, który sto razy źle czynił, nadal spokojnie żyje. Ja jednak wiem, że szczęście, które spotka bogobojnych, będzie im dane dlatego, iż boją się Boga.
8:13 - Wiem również, że bezbożnik nie zazna szczęścia i będzie żył tylko jak cień właśnie dlatego, że nie okazuje bojaźni Bogu.
8:14 - Ale na ziemi jest tyle różnych marności: są ciągle sprawiedliwi, których spotyka to, na co zasługują tylko bezbożni, i nie brak też bezbożnych, którym się wiedzie tak, jakby byli sprawiedliwymi. I według mnie to jest także marność!
8:15 - Zacząłem więc wychwalać rozkosze, bo nie ma dla człowieka pod słońcem innego szczęścia, jak tylko jeść, pić i cieszyć się życiem. To powinno towarzyszyć wszystkim trudom jego całego życia, które mu Bóg dał pod słońcem.
8:16 - Zbadawszy w ten sposób, na czym polega mądrość, zacząłem się zastanawiać nad tym, czym człowiek zajmuje się na ziemi, nie zaznając spokoju ani we dnie ani w nocy.
8:17 - Patrzyłem na wszystkie dzieła Boże i stwierdziłem, że nie można odkryć nic takiego pod słońcem, co by wyjaśniało, dlaczego człowiek poszukuje całe życie i nigdy nie może znaleźć tego, czego szuka. A jeśli jakiś mędrzec nawet stwierdzi, że wie, też nie może tego zbadać do końca.