19:1 - Wszedłszy do Jerycha, przechodził przez miasto.
19:2 - Pewien zaś człowiek, imieniem Zacheusz, przełożony celników, człowiek zamożny,
19:3 - chciał zobaczyć Jezusa [i dowiedzieć się], kim jest, lecz z powodu tłumu nie mógł, bo był bardzo małego wzrostu.
19:4 - Podbiegłszy tedy wdrapał się na drzewo sykomory, żeby Go zobaczyć, ponieważ miał tamtędy przechodzić.
19:5 - A kiedy Jezus przyszedł na to miejsce, zobaczył go i powiedział: Zacheuszu, zejdź szybko, bo muszę dziś znaleźć się w twoim domu.
19:6 - Zszedł więc szybko i przyjął Go z radością.
19:7 - A wszyscy, patrząc na to, mieli Mu za złe, że przestaje z grzesznikami.
19:8 - Zacheusz zaś powstawszy powiedział do Pana: Panie, połowę mojego majątku oddaję na ubogich, a jeśli kiedykolwiek kogoś skrzywdziłem, wynagrodzę to czterokrotnie.
19:9 - A Jezus rzekł mu na to: Dziś dokonało się zbawienie dla tego domu, gdyż i on jest potomkiem Abrahama.
19:10 - Syn Człowieczy przyszedł po to, by szukać i ratować to, co było zaginione.
19:11 - Gdy oni przysłuchiwali się tym słowom - był zaś już blisko Jerozolimy, a oni sądzili, że wkrótce nadejdzie królestwo Boże - opowiedział im jeszcze taką oto przypowieść:
19:12 - Pewien wysokiego rodu człowiek udał się do odległego kraju. Miał tam objąć władzę nad pewnym królestwem, a potem wrócić.
19:13 - Zwołał tedy dziesięciu swoich sług, dał im dziesięć min mówiąc: Obracajcie nimi aż do mego powrotu.
19:14 - A poddani jego nienawidzili go. Posłali tedy zaraz za nim delegację ze słowami: Nie chcemy, żeby on nami rządził.
19:15 - Kiedy zaś on wrócił po objęciu królestwa, kazał zwołać swoje sługi, tych, którym dał pieniądze, żeby się dowiedzieć, jak każdy nimi obracał.
19:16 - Przyszedł tedy pierwszy i powiedział: Panie, twoja mina przysporzyła dziesięć nowych min.
19:17 - A on rzekł do niego: Dobrze, sługo sumienny! Ponieważ byłeś wierny w rzeczach małych, będziesz miał władzę nad dziesięcioma miastami.
19:18 - Potem przyszedł drugi i powiedział: Panie, twoja mina przysporzyła pięć innych min.
19:19 - A on rzekł do niego: I ty będziesz miał władzę nad pięcioma miastami.
19:20 - Wreszcie jeszcze inny przyszedł i powiedział: Panie, oto mina twoja. Miałem ją schowaną w chustce.
19:21 - Bałem się bowiem ciebie, bo jesteś człowiekiem surowym: bierzesz stamtąd, gdzie nie położyłeś, i zbierasz tam, gdzie nie zasiałeś.
19:22 - Rzekł mu tedy: Sługo niegodziwy, będę cię sądził [według tego, co wyszło] z twych własnych ust. Otóż wiedziałeś, że jestem człowiekiem surowym, że biorę stamtąd, gdzie nie położyłem, zbieram tam, gdzie nie zasiałem.
19:23 - Czemuż tedy nie oddałeś moich pieniędzy do wspólnej kasy, żebym, gdy wrócę, mógł je podjąć z zyskiem?
19:24 - Do obecnych zaś tam powiedział: Zabierzcie mu jego minę i dajcie temu, który ma dziesięć min.
19:25 - A oni powiedzieli: Panie, ma już przecież dziesięć min.
19:26 - Mówię wam, że każdemu, kto ma, będzie dodane, żeby miał w obfitości. Temu zaś, który nie ma, będzie zabrane nawet to, co już ma.
19:27 - Nieprzyjaciół zaś moich, tych, którzy nie chcieli, żebym nimi rządził, przyprowadźcie tu i zabijcie na moich oczach.
19:28 - To powiedziawszy ruszył w dalszą drogę, zmierzając do Jerozolimy.
19:29 - A kiedy już zbliżył się do Betfage i do Betanii [położonej] na górze, która się zwie Oliwną, wysłał dwóch spośród swoich uczniów
19:30 - mówiąc im: Idźcie do osady, która znajduje się naprzeciw was. U wejścia do niej znajdziecie oślątko na uwięzi. Nikt z ludzi jeszcze nie zasiadał na nim. Odwiążcie je i przyprowadźcie tu.
19:31 - A gdyby was ktoś zapytał, czemu je odwiązujecie, to odpowiedzcie mu tak: Pan go potrzebuje.
19:32 - Poszli tedy ci, których posłał, i znaleźli, tak jak im powiedział.
19:33 - A kiedy odwiązywali oślątko, jego właściciele zapytali:
19:34 - Dlaczego odwiązujecie to oślątko? A oni na to: Bo Pan go potrzebuje.
19:35 - I przyprowadzili je do Jezusa. A potem, położywszy na nie swe szaty, usadowili Jezusa.
19:36 - Gdy zaś już jechał, rozścielali swoje okrycia na drodze.
19:37 - A kiedy schodzili z Góry Oliwnej, całe rzesze uczniów, radując się, poczęły donośnym głosem wielbić Boga z powodu wszystkich cudów, jakie widziano.
19:38 - Wołali: Błogosławiony Król, który przychodzi w imię Pańskie. Pokój na niebie, chwała na wysokościach.
19:39 - Niektórzy zaś spośród faryzeuszy wołali do Niego z tłumu:
19:40 - Nauczycielu, uspokój Twoich uczniów. On zaś rzekł do nich: Zapewniam was, że jeśli oni zamilkną, kamienie będą wołać.
19:41 - A kiedy się zbliżył i zobaczył miasto, zapłakał nad nim i powiedział:
19:42 - Gdybyś i ty poznało w tym dniu to, co jest dla twego pokoju, lecz jest teraz zakryte przed twoimi oczyma!
19:43 - Przyjdą dla ciebie dni, kiedy to nieprzyjaciele twoi otoczą cię wałem i oblegną cię, i ścisną zewsząd,
19:44 - i na ziemię powalą ciebie i twoich synów, którzy w tobie są. I nie zostawią w tobie kamienia na kamieniu, dlatego żeś nie rozpoznało czasu nawiedzenia twego.
19:45 - A kiedy wszedł do świątyni, począł wyrzucać tych, co tam sprzedawali. Mówił im przy tym:
19:46 - Napisane jest przecież: Mój dom jest domem modlitwy, a wyście zeń uczynili jaskinię zbójców.
19:47 - I nauczał co dzień w świątyni. Arcykapłani zaś i uczeni w Piśmie usiłowali Go zgładzić. Tego samego chcieli przywódcy ludu.
19:48 - Nie wiedzieli jednak, co mogliby Mu zrobić, bo cały lud słuchał Go z zachwytem.