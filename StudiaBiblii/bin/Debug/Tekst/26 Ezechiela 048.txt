48:1 - A oto [działy] poszczególnych pokoleń: od krańców północnych idąc w kierunku Chetlon aż do Bramy Chamat, dalej przez Chasor-Enon, granicą Damaszku na północy, wzdłuż Chamat - cały ten obszar od wschodu do zachodu będzie należał do Dana.
48:2 - Zaraz obok Dana, od granicy wschodniej aż do zachodniej, otrzyma swoją część Aser.
48:3 - Obok działu Asera, od granicy wschodniej do zachodniej, będzie miał swoją część Neftali.
48:4 - Obok Neftalego, od granicy wschodniej do zachodniej, będzie dział Manassesa.
48:5 - Obok Manassesa, od granicy wschodniej do zachodniej będzie dział Efraima.
48:6 - Obok Efraima od granicy wschodniej do zachodniej będzie dział Rubena.
48:7 - Obok Rubena, od granicy wschodniej do zachodniej będzie dział Judy
48:8 - obok Judy, od granicy wschodniej do zachodniej zostawicie obszar szeroki na dwadzieścia pięć tysięcy łokci i długi jak pozostałe części od wschodu do zachodu. Na tym miejscu, w środku, będzie się znajdował przybytek.
48:9 - Dział przeznaczony dla Pana będzie wynosił dwadzieścia pięć tysięcy łokci długości i dziesięć tysięcy łokci szerokości.
48:10 - Część ta będzie należeć do kapłanów. Oto jej granice: na północy - dwadzieścia pięć tysięcy łokci długości, na zachodzie - dziesięć tysięcy łokci szerokości, na wschodzie - dziesięć tysięcy łokci szerokości, a na południu dwadzieścia pięć tysięcy łokci długości. Przybytek Pański będzie się znajdował w samym środku.
48:11 - Do poświęconych kapłanów z pokolenia Sadoka, do tych, którzy pełnili służbę i nie odeszli ode Mnie nawet wtedy, gdy Izraelici pobłądzili, tak jak zbłądzili lewici,
48:12 - otóż do kapłanów owych należeć będzie część wyłączona z działu najświętszego, tuż obok części przyznanej lewitom.
48:13 - Działy przeznaczone dla lewitów, podobnie jak część przydzielona kapłanom, będą miały dwadzieścia pięć tysięcy łokci długości i dziesięć tysięcy łokci szerokości - w sumie dwadzieścia pięć tysięcy łokci długości i dziesięć tysięcy łokci szerokości.
48:14 - Nie wolno im niczego ani sprzedawać ani zamieniać, ani odstąpić komukolwiek z dziedzictwa swego kraju, bo jest to własność Pana.
48:15 - Resztę obszaru o wymiarach pięciu tysięcy łokci szerokości i dwudziestu pięciu tysięcy łokci długości należy przeznaczyć pod zwykłą budowę miasta, na osiedla ludzkie i na pastwiska. Miasto będzie się znajdować w środku tego obszaru.
48:16 - Oto rozmiary terenu przeznaczonego pod budowę miasta: od strony północnej - cztery tysiące pięćset łokci, od południa - cztery tysiące pięćset łokci, od wschodu - cztery tysiące pięćset łokci, i od strony zachodniej też cztery tysiące pięćset łokci.
48:17 - Pastwisko będzie miało wymiary: od strony północnej - dwieście pięćdziesiąt łokci, dwieście pięćdziesiąt łokci od wschodu - dwieście pięćdziesiąt łokci od południa, i od zachodu również dwieście pięćdziesiąt łokci.
48:18 - Pozostaje ponadto część wzdłuż całego działu świętego, długa na dziesięć tysięcy łokci ciągnąca się w stronę wschodnią i na dziesięć tysięcy łokci długa w kierunku zachodnim wzdłuż działu świętego. To, co urośnie na tym obszarze, będzie służyć za pożywienie dla robotników pracujących w mieście,
48:19 - a pochodzących ze wszystkich pokoleń izraelskich.
48:20 - Cała część dla nich przeznaczona będzie miała dwadzieścia pięć tysięcy [łokci] długości i dwadzieścia pięć tysięcy łokci szerokości. Ten kwadratowy obszar, łącznie z własnością miasta, będziecie uważali za dział święty.
48:21 - To, co pozostanie, przeznaczycie dla władcy kraju. Ma to być część położona po obu stronach działu uznanego za święty oraz obok własności miasta. Będzie się ona ciągnąć wzdłuż dwudziestu pięciu tysięcy łokci ku granicy wschodniej i ku zachodowi, aż do granicy zachodniej, również na długości dwudziestu pięciu tysięcy łokci. Tak więc te [obie] części równoległe do działów poszczególnych pokoleń należy przydzielić władcy kraju.
48:22 - Części przeznaczone dla lewitów oraz własność miasta są położone w środku tego, co przyznano władcy ludu, jego zaś część znajduje się między działem pokolenia Judy i Beniamina.
48:23 - A oto kolejne działy dziedziczne pozostałych pokoleń, od granicy wschodniej aż do zachodniej. Najprzód dział [własność] Beniamina.
48:24 - Obok działu Beniamina, od granicy wschodniej aż do zachodniej - Symeon.
48:25 - Obok działu Symeona, od granicy wschodniej aż do zachodniej - Issachar.
48:26 - Obok działu Issachara od granicy wschodniej aż do zachodniej - Zabulon.
48:27 - Obok działu Zabulona, od granicy wschodniej aż do zachodniej - Gad.
48:28 - Obok działu Gada od strony południowej granica idzie dalej w kierunku południowym i prowadzi od Tamar aż do wód Meriba koło Kadesz, a potem rzeką aż do Wielkiego Morza.
48:29 - Oto kraina, którą podzielicie jako wasze dziedzictwo między poszczególne pokolenia izraelskie. Takie są też jej poszczególne działy, zgodnie z wyrokiem Pana i Boga.
48:30 - Oto bramy miasta: Długość północnej strony miasta - cztery tysiące pięćset łokci.
48:31 - Bramy miasta otrzymają swoje nazwy od poszczególnych pokoleń izraelskich. Od strony północnej będą trzy bramy: Brama Rubena, Brama Judy i Brama Lewiego.
48:32 - Od strony wschodniej, liczącej cztery tysiące pięćset łokci długości, są także trzy bramy: Brama Józefa, Brama Beniamina i Brama Dana.
48:33 - Od strony południowej, długiej również na cztery tysiące pięćset łokci, także trzy bramy: Brama Symeona, Brama Issachara i Brama Zabulona.
48:34 - Od strony zachodniej, długiej na cztery tysiące pięćset łokci, również trzy bramy: Brama Gada, Brama Asera i Brama Neftalego.
48:35 - W sumie długość [obwód] wynosi osiemnaście tysięcy łokci. Samo miasto zaś będzie się odtąd nazywać: „Pan jest tam”.