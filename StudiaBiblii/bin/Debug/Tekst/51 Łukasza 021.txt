21:1 - A potem spojrzawszy zobaczył bogaczy, którzy wrzucali swe ofiary do skarbony.
21:2 - Widział też, jak pewna wdowa, bardzo uboga, wrzuciła do niej dwa malutkie pieniążki.
21:3 - I powiedział: Zapewniam was, że ta uboga wdowa wrzuciła więcej niż wszyscy inni.
21:4 - Wszyscy ci bowiem z tego złożyli Bogu ofiarę, co im zbywało, a ona ofiarowała ze swojego niedostatku, z wszystkiego, co miała do życia.
21:5 - A kiedy niektórzy mówili o świątyni, że jest przyozdobiona pięknymi kamieniami i ofiarowanymi klejnotami, On rzekł:
21:6 - Przyjdą dni, że z tego, co widzicie, nie pozostanie kamień na kamieniu; wszystko będzie zwalone.
21:7 - Zapytali Go tedy: Nauczycielu, kiedy się to stanie, i co będzie znakiem, że już się zaczyna?
21:8 - On zaś rzekł: Uważajcie, żeby was ktoś nie uwiódł. Przyjdzie bowiem wielu (rzekomo) w imię moje i będą mówić, że to Ja jestem i że czas już nadszedł. Nie idźcie za nimi!
21:9 - Gdy usłyszycie odgłosy bitew i przewrotów, nie bójcie się. Musi się to najpierw stać, ale jeszcze nie zaraz będzie koniec.
21:10 - Mówił do nich wtedy: Powstanie naród przeciwko narodowi i królestwo przeciwko królestwu.
21:11 - Będą się zdarzały trzęsienia ziemi, a w niektórych okolicach zaraza i głód dotkliwy. Na niebie pojawią się przerażające widma i cudowne znaki.
21:12 - Lecz jeszcze przedtem wystąpią przeciwko wam, będą was prześladować, wydawać synagogom i wtrącać do więzień, wodzić przed królów i namiestników z powodu mojego imienia.
21:13 - Jednak to będzie o was [dobrze] świadczyć.
21:14 - Postanówcie sobie też w waszych sercach nie myśleć o tym, jak macie odpowiadać.
21:15 - To Ja bowiem ześlę wam dar mowy i mądrość taką, że nie będą się mogli jej oprzeć nawet wszyscy nieprzyjaciele wasi.
21:16 - Będą zaś wydawać was w ręce nieprzyjaciół nawet wasi rodzice, bracia, krewni i przyjaciele i niektórych spośród was pozbawią życia.
21:17 - Z powodu mojego imienia wszyscy będą was mieć w nienawiści.
21:18 - Lecz nawet jeden włos z głowy waszej nie przepadnie.
21:19 - Dzięki swej wytrwałości ocalicie wasze dusze.
21:20 - A gdy będziecie widzieli, jak Jerozolima jest otaczana przez wojsko, to wiedzcie, że bliskie jest już jej zniszczenie.
21:21 - Wówczas ci, co są w Judei, niech uciekają w góry; ci, co są wewnątrz [miasta], niech wyjdą na wieś, ci zaś, co są na wsi, niech nie idą do wewnątrz [miasta].
21:22 - Będą to bowiem dni pomsty, aby się wypełniło wszystko, co jest napisane.
21:23 - Biada zaś brzemiennym i karmiącym w dni owe. Nastanie bowiem wielki ucisk na ziemi i gniew straszny [objawi się] przeciwko temu ludowi.
21:24 - I tak będą padać od miecza i uprowadzą ich w niewolę po wszystkich narodach. Jerozolimę zaś będą deptać poganie, dopóki nie przeminą czasy pogańskie.
21:25 - Ukażą się też znaki na słońcu i księżycu, i gwiazdach, ludzi zaś na ziemi ogarnie trwoga i bezwład z powodu szumu morza i wód wzburzonych.
21:26 - Kiedy zaś ludzie mdleć będą ze strachu i niepewności oczekiwania na to, co może się jeszcze zdarzyć - bo przecież moce niebieskie będą poruszone -
21:27 - wtedy zobaczą Syna Człowieczego, przychodzącego na obłoku z wielką potęgą i w chwale.
21:28 - A gdy to się zacznie dziać, umocnijcie się i podnieście wasze głowy, bo zbliża się wasze odkupienie.
21:29 - Powiedział im też taką oto przypowieść: Popatrzcie na figi i na wszystkie inne drzewa.
21:30 - Gdy wypuszczają pączki, to widząc je poznajecie, że już blisko jest lato.
21:31 - Tak też i wy: gdy zobaczycie, jak się to wszystko zacznie dziać, wiedzcie, że już blisko jest królestwo Boże.
21:32 - Zaprawdę mówię wam, nie przeminie to pokolenie, aż się to wszystko stanie.
21:33 - Niebo i ziemia przeminą, ale moje słowa nie przeminą.
21:34 - Uważajcie zatem na siebie! Niech serc waszych nie obciąża ani obżarstwo, ani pijaństwo, ani [zbytnia] troska o to życie, żeby nie spadł na was ów dzień niespodziewanie.
21:35 - Bo uchwyci on jak w potrzask tych wszystkich, którzy żyją na tej ziemi.
21:36 - Czuwajcie tedy modląc się bez przerwy, żebyście mogli uniknąć tego wszystkiego, co ma przyjść, i stanąć przed Synem Człowieczym.
21:37 - W tym czasie w ciągu dnia nauczał w świątyni, a na noc wychodził i przebywał na górze zwanej Oliwną.
21:38 - A cały lud od samego rana zbierał się przy Nim, aby Go słuchać w świątyni.