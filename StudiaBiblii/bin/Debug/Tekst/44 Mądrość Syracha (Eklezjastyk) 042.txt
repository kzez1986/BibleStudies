42:1 - Natomiast nie musisz się wstydzić i liczyć się z kimkolwiek w tych sprawach:
42:2 - Nie wstydź się Prawa Najwyższego ani Jego Przymierza, ani sądów wymierzających sprawiedliwość bezbożnym,
42:3 - rozliczania się z towarzyszami wspólnej podróży i rozdzielania swojego dziedzictwa pomiędzy przyjaciół;
42:4 - sprawdzania wagi oraz odważników, starania się o zarobki większe albo mniejsze;
42:5 - zabiegania o zyski przy kupnie - sprzedaży; surowego karcenia dzieci, wymierzania chłosty opornym sługom.
42:6 - Wobec kobiety ciekawej - posłuż się pieczęcią, a tam, gdzie jest rąk wiele - używaj klucza.
42:7 - Policz i zważ dokładnie, co dajesz do przechowania, a wszystkie „winien” i „ma” wykazuj na piśmie.
42:8 - Nie wstydź się upominać głupiego i szaleńca ani zgrzybiałego starca, gdy spiera się z młodymi. Wtedy okażesz się mądrym i u wszystkich znajdziesz należne uznanie.
42:9 - Córka, nawet nie wiedząc o tym, przysparza ojcu zgryzoty, kłopoty, które mu sprawia, nie pozwalają mu zasnąć. Kiedy jest młoda [ojciec] martwi się, by nie pozostała niezamężną, a gdy już wyjdzie za mąż - żeby jej nie znienawidzono.
42:10 - Kiedy jest jeszcze dziewicą - by nie dała się komuś uwieść i nie stała się brzemienna jeszcze w domu ojca. Gdy znajdzie się pod władzą męża, by mu się przypadkiem nie sprzeniewierzyła, a gdy już z nim zamieszka, żeby nie była niepłodna!
42:11 - Jeśli córka jest krnąbrna, otocz ją opieką, żeby cię nie uczyniła pośmiewiskiem dla wrogów, żeby nie plotkowano publicznie w mieście i żebyś przez nią nie stracił szacunku u wszystkich.
42:12 - Nie przechwalaj się jej pięknością przed żadnym mężczyzną i niech nie zasiada do plotek z innymi kobietami.
42:13 - Jak bowiem z odzienia wydostają się mole, tak przewrotność kobieca - z jednej na drugą.
42:14 - Lepsza przewrotność mężczyzny niż dobroć kobiety, kobieta bowiem wstyd przynosi i ciągłe narzekania.
42:15 - Chciałbym teraz przypomnieć wszystkie dzieła Pana i opowiedzieć o tym, co już sam widziałem. Mocą swoich słów wszystko Pan uczynił i całe stworzenie posłuszne Jego woli.
42:16 - Jak słońce świecąc dosięga wszelkiego stworzenia, tak pełne są chwały Pana wszystkie Jego dzieła.
42:17 - Pan nie dał swoim świętym aż tak wielkiej władzy, by mogli opowiedzieć ludziom o wszystkich Jego dziełach, które Pan, Władca wszechrzeczy, mocno utwierdził, aby cały świat istniał ku większej Jego chwale.
42:18 - On przenika głębiny i przepaści serc ludzkich i poznaje wszystkie rachuby człowiecze. Wszelką bowiem wiedzę posiada Najwyższy i to On odkrywa wszystkie znaki czasu.
42:19 - On mówi o tym, co minęło, ale także o przyszłości, i odsłania wszystkie ukryte sprawy.
42:20 - Żadna myśl najskrytsza Jego uwagi nie ujdzie, nie ukryje się przed Nim ani jedno słowo.
42:21 - Ułożył On wedle porządku cuda swojej mądrości, bo Jego istnienie od wieków po wieki. Niczego nie można Mu dodać i niczego odjąć, nie potrzebuje również niczyjej rady.
42:22 - Wszystkie Jego dzieła godne są miłości a to, co poznajemy, jest ich małym promyczkiem.
42:23 - Wszystko to żyje i trwa na wieki, i wedle potrzeby jest Mu zawsze posłuszne.
42:24 - Wszystkie rzeczy istnieją parami, jedna obok drugiej i we wszystkim, co stworzył, nie ma żadnych braków.
42:25 - Jedna rzecz uwydatnia doskonałość drugiej, a żadnej nie męczy widok Jego chwały.