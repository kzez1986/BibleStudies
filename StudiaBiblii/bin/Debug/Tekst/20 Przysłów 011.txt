11:1 - Waga nieuczciwa jest odrazą dla Pana, upodobanie znajduje On w odważnikach prawdziwych.
11:2 - Gdzie się pojawia wyniosłość, jest też i poniżenie, natomiast pośród rozumnych zamieszkuje mądrość.
11:3 - Uczciwość kieruje prawymi, a zdrajców gubi ich zakłamanie.
11:4 - Bogactwa na nic nie zdadzą się w dzień gniewu, sprawiedliwość zaś ratuje przed śmiercią.
11:5 - Uczciwym sprawiedliwość wyrównuje ich drogę, bezbożnego zaś przewrotność wiedzie ku zagładzie.
11:6 - Ludzi prawego serca sprawiedliwość ratuje, złoczyńcom ich własne żądze nakładają pęta.
11:7 - Wszystkie im kończą się w dniu śmierci, znikają wszystkie próżne oczekiwania.
11:8 - Sprawiedliwy będzie wyprowadzony z nędzy, a jego miejsce w biedzie zajmie grzesznik.
11:9 - Usta bezbożnych gotują zgubę bliźnim, a sprawiedliwych ocala roztropność.
11:10 - Miasto jest szczęśliwe, gdy wiedzie się sprawiedliwemu, raduje się także, kiedy ginie bezbożnik.
11:11 - Błogosławieństwem prawych rośnie całe miasto, a usta bezbożnych gotują mu zgubę.
11:12 - Niemądry jest ten, kto pogardza bliźnim, a człowiek rozumny potrafi milczeć.
11:13 - Oszczerca krążąc zdradza tajemnice, człowiek rozsądny zatrzymuje je dla siebie.
11:14 - Gdy brak dobrych rządów, ginie cały naród, ocalenie zaś tam, gdzie mądre rady.
11:15 - Kto ręczy za cudzoziemca, poniesie szkodę, spokojny jest ten, kto nie lubi poręczać.
11:16 - [Powszechnym szacunkiem cieszy się kobieta godna miłości, samą hańbą jest kobieta złych obyczajów. Leniwi nic nie posiadają, a pracowici dochodzą do bogactw.]
11:17 - Dobroć człowieka jest pożyteczna dla niego samego, ludzie twardego serca własne zadręczają ciało.
11:18 - Pozorne są zyski, które ma bezbożnik, trwały plon zbiera, kto sieje sprawiedliwość.
11:19 - Kto trwa przy sprawiedliwości, ten zmierza do życia, kto zła szuka, ku śmierci idzie.
11:20 - Ludzie przewrotni są odrazą dla Pana, ma On upodobanie w chodzących prostymi drogami.
11:21 - Złego na pewno nie ominie kara, a synowie sprawiedliwych będą ocaleni.
11:22 - Do świni ze złotym pierścieniem w ryju podobna jest kobieta piękna, lecz rozpustna.
11:23 - Pragnienia sprawiedliwego wiodą do szczęścia, oczekiwania bezbożnika kończą się czasem gniewem.
11:24 - Kto hojnie obdziela innych, sam coraz więcej dostaje, a ponad miarę oszczędny z dnia na dzień biednieje.
11:25 - Kto innym dobrze czyni, ma pod dostatkiem wszystkiego, kto innym poda wody, sam zawsze ugasi pragnienie.
11:26 - Kto ukrywa zboże, jest przeklinany przez ludzi, kto przynosi zboże na rynek, na własną głowę błogosławieństwo sprowadza.
11:27 - Kto stara się dobrze czynić, szuka tego, co miłe Bogu, kto zła pożąda, zło go spotyka.
11:28 - Kto liczy na własne bogactwa, ten zginie, a sprawiedliwi się rozrosną jak zielone liście.
11:29 - Kto pozostawia swój dom w nieładzie, wiatr zbiera, a głupiec staje się niewolnikiem mądrego.
11:30 - Owocem sprawiedliwości jest drzewo życia, wszelka zaś przemoc pozbawia sił do życia.
11:31 - Jeżeli już na ziemi sprawiedliwego zapłata, to tym bardziej kara złego i grzesznika.