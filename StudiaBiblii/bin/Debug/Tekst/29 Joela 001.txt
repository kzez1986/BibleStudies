1:1 - Słowo, które Pan wypowiedział do Joela, syna Petuela:
1:2 - Posłuchajcie mnie, starsi, nadstawcie uszu, wszyscy mieszkańcy kraju! Czy stało się coś takiego za dni waszych albo za dni waszych ojców?
1:3 - Opowiedzcie to wszystko waszym dzieciom, a wasze dzieci niech to swoim dzieciom powiedzą, ich zaś synowie - następnym pokoleniom.
1:4 - Czego nie zjadły polne koniki, to pochłonęła szarańcza. To zaś, co pozostało po szarańczy, pożarły larwy, a co zostawiły larwy, to zjadły polne gryzonie.
1:5 - Obudźcie się wszyscy pijacy i płaczcie, lamentujcie, wy wszyscy - hulaki, bo usta wasze nigdy już nie zakosztują wina.
1:6 - Nadciągnął bowiem pewien naród przeciw memu krajowi, potężny, który policzyć się nie da. Kły jego do lwich kłów podobne, zaś zęby trzonowe jak u [młodej] lwicy.
1:7 - I spustoszył całą mą winnicę, i figowe gaje całkowicie zniszczył. Porozrzucał wycięte drzewa, ich zwiędłe gałęzie już sterczą ku górze.
1:8 - Lamentujcie więc jak niewiasta w żałobnych szatach, płacząca nad oblubieńcem dni swojej młodości.
1:9 - Nie składa się już ofiar z pokarmów, żadnych ofiar z napojów w Pańskim domu. Żałobą okryci kapłani, wszyscy słudzy Pańscy.
1:10 - Opustoszały polne zagony, posmutniała ziemia, bo wszelkie ziarno zniszczono, wyschły zbiorniki z winem i drzewa oliwne powiędły.
1:11 - Przygnębieni siedzą rolnicy, boleją ci, co pielęgnują winnice, bo pszenicy i jęczmienia już nie ma, a na polach żadnych żniw nie będzie.
1:12 - Usechł już całkiem krzew winny i zwiędły drzewa rodzące oliwki. Granaty, daktyle, jabłonie - uschły wszystkie drzewa na polach, znikła też wszelka radość z ludzkiego oblicza.
1:13 - Przyodziejcie się w szaty smutku i lamentujcie, kapłani, płaczcie, wszyscy słudzy ołtarza! Przychodźcie tu i przez całą noc pozostawajcie w żałobnych szatach, wszyscy słudzy Pańscy! Bo nie ma już w domu Boga waszego, ani ofiar z pokarmów, ani płynnych ofiar.
1:14 - Zarządźcie post święty, zwołajcie uroczyste zebranie, zbierzcie starszyznę całą i wszystkich mieszkańców kraju! Niech staną przed domem Pana i Boga waszego i niech wołają do Pana głośno:
1:15 - Ach, biada nam w ten dzień! Blisko już bowiem jest dzień Pański, nadchodzi z całą potęgą Boga Wszechmogącego.
1:16 - Sprzed naszych oczu chleb nam został zabrany, w domu Boga nie ma już radości ni wesela.
1:17 - Zasiewy uschłe leżą pod skibami, stodoły poniszczone i puste spichlerze, bo uschło wszelkie zboże.
1:18 - A bydło jak żałośnie ryczy! Błąkają się dokoła całe stada wołów i nie mogą nic do jedzenia znaleźć. Nawet stada owiec cierpią niedostatek.
1:19 - Do Ciebie tedy wołam, Panie, bo ogień pochłonął całą zieleń stepu a płomienie strawiły wszystkie drzewa polne.
1:20 - Wzdycha do Ciebie jęcząc dzikie zwierzę. Wyschły wszystkie strumyki, bo ogień pochłonął całą zieleń stepu.