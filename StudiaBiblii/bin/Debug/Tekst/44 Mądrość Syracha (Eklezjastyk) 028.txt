28:1 - Kto mści się na innych, będzie pomszczony przez Pana, który wszystkie grzechy ma dobrze w pamięci.
28:2 - Twojemu bliźniemu wybacz jego winy, wtedy twoje grzechy, gdy poprosisz, zostaną ci przebaczone.
28:3 - Jeśli człowiek żywi nienawiść do drugiego człowieka, to jak może się domagać ocalenia od Boga?
28:4 - Jeśli nie masz współczucia dla innego człowieka, to jak możesz prosić o przebaczenie win własnych?
28:5 - Temu, który jest tylko pełnym złości ciałem, kto zechce wybaczyć jego przewinienia?
28:6 - Pomyśl czasem o swoim końcu i przestań nienawidzić, wspomnij na znikomość ciała i na śmierć i przestrzegaj przykazań Bożych.
28:7 - Pomyśl o przykazaniach i nie żyw nienawiści do bliźnich, wspomnij na przymierze z Najwyższym i daruj doznane urazy.
28:8 - Trzymaj się z dala od kłótni, a unikniesz grzechu, bo człowiek popędliwy ciągle wszczyna spory.
28:9 - Grzesznik wznieca niepokoje między przyjaciółmi i rzuca oszczerstwa na ludzi żyjących spokojnie.
28:10 - Od spalonej materii zależy wielkość ognia, według swej gwałtowności rozszerzają się spory. Od siły człowieka zależy gniew jego, a złość jest tym większa, im większe bogactwa.
28:11 - Nagle wzniecony spór rozpala się jak ogień, gwałtowna kłótnia powoduje rozlew krwi.
28:12 - Iskra, na którą zaczniesz dmuchać, niebawem zapłonie, a gdybyś na nią splunął, zgasłaby natychmiast. Jedno i drugie sprawiają twe usta.
28:13 - Niech będzie przeklęty oszczerca i każdy przestępca, bo przez nich zginęło wielu spokojnie żyjących.
28:14 - Tak zwany trzeci język unieszkodliwił wielu; przepędzając ich od narodu do narodu, zniszczył potężne miasta i domy możnych zburzył.
28:15 - Kąśliwy język oddalił wiele żon od mężów i pozbawił je owoców ich pracy.
28:16 - Kto słucha tych języków, nie zazna spokoju i w życiu nie będzie czuł się bezpiecznie.
28:17 - Każde uderzenie rózgi pozostawia ślady, ale ciosy zadawane językiem łamią kości.
28:18 - Wielu ludzi zginęło od uderzeń miecza, jeszcze więcej jednak padło od języka.
28:19 - Szczęśliwy, kto umie się ukryć przed jego atakami, i nie jest narażony na jego szaleństwa; kto nie musi cierpieć pod jego jarzmem i nie jest skrępowany jego łańcuchami.
28:20 - Bo jego jarzmo - to jarzmo z żelaza, a jego łańcuchy wykonane ze spiżu.
28:21 - Straszna jest bowiem śmierć, którą on zadaje, i nawet Szeol jest od niego łaskawszy.
28:22 - Lecz nie ma on władzy nad ludźmi prawymi, którzy nie staną się pastwą jego groźnych płomieni.
28:23 - Ofiarami ich są ci, co odchodzą od Pana; takich trawić będą, ani na chwilę nie gasnąc. Rzuci się na nich niczym lew śmierć owa i rozszarpie ich niczym rozjuszona pantera.
28:24 - Rozejrzyj się, otocz płotem z cierni swą posiadłość, ukryj dobrze swe srebro i złoto.
28:25 - W tym, co mówisz, staraj się być umiarkowany, rozważny; ustom twoim daj bramę i mocną zasuwę.
28:26 - Strzeż się, byś nie popełnił wykroczenia słowem, bo wpadniesz w ręce tego, który na ciebie czyha.