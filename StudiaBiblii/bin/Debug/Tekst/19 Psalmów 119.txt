119:1 - Szczęśliwi, którzy chodzą prostymi drogami i żyją według wskazań Pana.
119:2 - Szczęśliwi ci, którzy nakazy Jego wypełniają, a Jego samego całym sercem szukają.
119:3 - Nie dopuszczają się żadnej nieprawości i chodzą Jego drogami.
119:4 - Wydałeś swoje rozkazy, aby je wypełniano dokładnie.
119:5 - Obym zawsze szedł pewnie drogami nakazów Twoich!
119:6 - Nie spotka mnie nigdy nic złego, jeśli zachowam przykazania Twoje.
119:7 - Z całego serca pragnę Ci dziękować, gdy widzę, jak słuszne są wyroki Twoje.
119:8 - Praw Twoich zawsze będę przestrzegał, ale nie opuszczaj mnie nigdy.
119:9 - Czy młody człowiek może iść drogą prawości? Tak, jeśli pójdzie za słowem Twoim.
119:10 - Szukam Cię, Panie, całym sercem, nie pozwól mi odchodzić od Twoich przykazań.
119:11 - Słowa Twe przechowuję w mym sercu, bym nigdy przeciw Tobie nie zgrzeszył.
119:12 - Bądź uwielbiony, o Panie, nauczaj mnie praw Twoich.
119:13 - Moimi wargami ogłaszam wszystkie wyroki ust Twoich.
119:14 - Żyć według Twoich pouczeń to dla mnie większa radość niż wiele posiadać.
119:15 - Będę rozmyślał o nakazach Twoich i przypatrywał się drogom Twoim.
119:16 - Raduję się bardzo Twoim prawem i nie zapomnę nigdy o Twoim słowie.
119:17 - Czyń dobrze słudze Twojemu, zachowuj go przy życiu, żeby słów Twoich przestrzegał.
119:18 - Otwórz mi moje oczy, bym dostrzegł wielkość pouczeń Twoich.
119:19 - Jestem tylko gościem na ziemi, nie ukrywaj przede mną nakazów swoich.
119:20 - Poszukując wyroków Twoich z tęsknoty mdleje ma dusza.
119:21 - Ty sam grozisz wyniosłym, niech będzie przeklęty każdy, kto odchodzi od Twych przykazań.
119:22 - Chroń mnie od wszelkiej hańby i pogardy, bo wypełniam dokładnie wszystko, co nakazujesz!
119:23 - Choćby nastawali na mnie książęta, sługa Twój będzie szukał Twego prawa.
119:24 - Radują mnie Twoje nakazy, bo zawsze służą mi radą.
119:25 - Lgnie do prochu ziemi ma dusza, niech Twoje słowo wleje we mnie życie.
119:26 - Opowiedziałem o mym losie i Tyś mnie wysłuchał. Naucz mnie, proszę, Twojego prawa.
119:27 - Pozwól mi zrozumieć drogę, którą wskazują przykazania Twoje, a będę rozmyślał nad Twymi cudami.
119:28 - Moja dusza więdnie ze zgryzoty, racz mnie pokrzepić Twym słowem!
119:29 - Nie pozwól, bym chodził drogą zakłamania, racz mnie obdarzyć Twymi wskazaniami.
119:30 - Wybrałem (już) drogę prawdy, ogłoś mi, proszę, Twoje wyroki.
119:31 - Trzymam się mocno Twoich nakazów, nie dopuść, Panie, żebym doznał klęski.
119:32 - Wybiegam chętnie na drogę Twych przykazań, bo ty poszerzasz moje serce.
119:33 - Panie, ukaż mi drogę Twego prawa, gdyż pragnę się jej trzymać do końca.
119:34 - Oświeć mój rozum, bym szedł za pouczeniami Twymi i przestrzegał ich całym moim sercem.
119:35 - Wprowadź mnie na drogę Twoich przykazań, bo się w nich rozmiłowałem.
119:36 - Skłoń moje serce do upomnień Twoich, nie zaś do zysku marnego!
119:37 - Odwróć me oczy od tego, co marne, i wlej we mnie życie Twym słowem.
119:38 - Spełnij obietnice względem Twego sługi, bo dałeś je bogobojnym i sławiącym Ciebie.
119:39 - Zabierz ode mnie hańbę, co mnie dręczy, bo sprawiedliwe są Twoje wyroki.
119:40 - Jestem spragniony Twoich postanowień, w Twej sprawiedliwości dodaj mi sił nowych.
119:41 - O Panie, niech zstąpi na mnie miłosierdzie Twoje, okaż mi Twą pomoc, tak jak obiecałeś.
119:42 - Wówczas tym, co mnie hańbią, będę mógł powiedzieć, że zaufałem Twojemu słowu.
119:43 - Nigdy ust moich nie pozbawiaj prawdy, polegam bowiem zawsze na wyrokach Twoich.
119:44 - Zawsze też pragnę przestrzegać Twych pouczeń, zawsze, po wszystkie czasy.
119:45 - Wejdę wtedy swobodnie na szeroką drogę, bo szukam pouczeń Twoich.
119:46 - I będę świadczył o Tobie nawet przed królami, i nigdy się nie powstydzę.
119:47 - Radują mnie szczerze Twoje przykazania i kocham je z serca całego.
119:48 - Wyciągam moje ręce w stronę Twych przykazań, które ukochałem, i tęsknię za Twoim prawem.
119:49 - Pomnij na słowa dane Twemu słudze, przez które wlałeś weń nadzieję.
119:50 - Są mi pociechą w utrapieniu moim, a Twe obietnice życia mi dodają.
119:51 - Znieważają mnie bardzo unoszący się pychą, lecz ja nie odstąpię od pouczeń Twoich.
119:52 - Pomny na wyroki dawno już wydane, o Panie, doznaję pociechy.
119:53 - Gniew mnie ogarnia z powodu złoczyńców, bo wskazań Twych nie słuchają.
119:54 - Twoje prawa stały się pochwalną pieśnią, którą śpiewam, gdy pielgrzymuję.
119:55 - Nocą myślę, Panie, o Twoim Przymierzu, pragnę zawsze przestrzegać Twych pouczeń.
119:56 - Wypełniać Twoje nakazy to moja powinność.
119:57 - Pan jest moją cząstką, przyrzekłem już słów Twoich przestrzegać.
119:58 - O względy Twoje z wszystkich sił zabiegam, zmiłuj się nade mną według przyrzeczeń Twoich.
119:59 - Zastanawiam się nad moją drogą i kieruję me kroki ku nakazom Twoim.
119:60 - Śpieszę więc, ani chwili nie zwlekam, by wypełniać Twe przykazania.
119:61 - Nawet gdy bezbożnik zewsząd mnie uciskał, nie zapomniałem nigdy o nakazach Twoich.
119:62 - Wstawałem o północy, aby Cię sławić z powodu Twoich słusznych wyroków.
119:63 - Miłuję tych, co Ciebie się boją, i kocham tych, co czczą Ciebie, oraz tych, co strzegą Twoich nakazów.
119:64 - O Panie, ziemia cała jest pełna łaskawości Twojej, naucz mnie, Panie, przykazań Twoich.
119:65 - Tyle dobra wyświadczyłeś Twojemu słudze zgodnie z tym, co powiedziałeś, o Panie.
119:66 - Obdarz mnie rozumem i umiejętnością, a będę przestrzegał przykazań Twoich.
119:67 - Nim poniżenia doznałem, długo się błąkałem, ale teraz już trzymam się Twoich obietnic.
119:68 - Ty jesteś dobry i dobro czynisz, naucz mnie przykazań Twoich.
119:69 - Zuchwalcy kłamstwami mnie omotują, lecz ja trzymam się mocno Twego prawa.
119:70 - Zatwardziałe i otłuszczone są ich serca, ja zaś rozkoszuję się Twoim prawem.
119:71 - Na dobre mi wyszło, że mnie poniżyłeś, bo uczę się przez to lepiej Twego prawa.
119:72 - Cenię sobie wszystkie pouczenia ust Twoich bardziej niż stosy złota i srebra.
119:73 - Ręce Twoje uczyniły mnie i ukształtowały, oświeć mój rozum, bym się prawa nauczył.
119:74 - Na widok mój cieszyć się będą bogobojni, bo oczekuję zawsze na słowo Twoje.
119:75 - O Panie, wiem, że sprawiedliwe są Twoje wyroki, a doświadczyłeś mnie dlatego, żeś wierny i o mnie się troszczysz.
119:76 - Racz mnie pocieszyć w łaskawości Twojej, tak jak to przyrzekłeś Twojemu słudze.
119:77 - Okaż mi Twoje miłosierdzie, bym ożył, bo Twoje pouczenia sprawiają mi radość.
119:78 - Zuchwalców, którzy mnie dręczą, zechciej pohańbić, a ja będę zawsze myślał o nakazach Twoich.
119:79 - Niech wyjdą do mnie bogobojni i cześć Ci oddający, a także ci wszyscy, którzy Twe przepisy znają.
119:80 - Obym w sercu miał wszystko według Twego prawa, a nigdy nie doznam pohańbienia.
119:81 - Twej pomocy tak bardzo pragnie moja dusza, a ja czekam na Twe słowo.
119:82 - Moje oczy wypatrują spełnienia się obietnic. Kiedyż więc mnie pocieszysz?
119:83 - Jestem wprawdzie jak bukłak napełniony dymem, lecz nie zapomniałem o przykazaniach Twoich.
119:84 - Ileż dni jeszcze zostało Twemu słudze? Kiedy wreszcie zaczniesz sądzić mych oprawców?
119:85 - Złoczyńcy już przede mną dół wykopali, nie postępują według Twoich wskazań.
119:86 - Wszystkie zaś Twoje przykazania są wieczne. Prześladują mnie bez powodu, przyjdź mi z pomocą!
119:87 - Już prawie usunęli mnie spośród żyjących, ale ja ciągle się trzymam Twych przykazań.
119:88 - W Twym miłosierdziu pozwól mi żyć dalej, ja zaś będę zważał na wszystko, co każesz.
119:89 - O Panie, niech Twoje słowo trwa na wieki, niech będzie niezmienne jak same niebiosa.
119:90 - Z pokolenia na pokolenie niech trwa wierność Twoja, Tyś przecież stworzył ziemię, która jest dotychczas.
119:91 - Wszystko istnieje według ustanowienia Twego i wszystko jest po to, żeby Tobie służyć.
119:92 - Gdyby Twoje prawo nie było mi przyjazne, już bym dawno zginął w utrapieniu moim.
119:93 - Nigdy nie zapomnę o nakazach Twoich, bo przez nie dajesz mi życie.
119:94 - Twój jestem, zechciej mnie więc ratować, bo ciągle szukam nakazów Twoich.
119:95 - Złoczyńcy czyhają, żeby mnie zgładzić, ale ja tego słucham, co Ty nakazujesz.
119:96 - Widziałem, że nawet to, co najdoskonalsze, ma swoje granice, nieskończone zaś są przykazania Twoje.
119:97 - Jakże miłuję przykazania Twoje, rozmyślam o nich przez dzień cały!
119:98 - Od wrogów mędrszy jestem dzięki Twym nakazom, bo one są mi zawsze tak bliskie.
119:99 - Stałem się mędrszy od nauczycieli, dlatego że myślę o Twoich nakazach.
119:100 - Rozumem nie ustępuję starcom, bo zachowuję przykazania Twoje.
119:101 - Trzymam się z dala od złej drogi, bo chcę wypełniać każde słowo Twoje.
119:102 - Nie uchylam się od żadnego z Twoich wyroków, Ty sam mnie wszystkiego nauczasz.
119:103 - Jakże miłe podniebieniu memu są Twe obietnice, od miodu słodsze są dla ust moich.
119:104 - Z przykazań Twoich mądrość zdobywam i dlatego brzydzę się drogami kłamstwa.
119:105 - Słowo Twoje jest światłem dla stóp moich, pochodnią na drogach moich.
119:106 - Złożyłem przysięgę i chcę jej być wierny, będę wypełniał Twoją świętą wolę.
119:107 - Panie, tak bardzo jestem przygnębiony, wlej we mnie życie według słów Twoich.
119:108 - Panie, racz przyjąć ofiarę ust moich i naucz mnie Twoich wyroków.
119:109 - Moje życie jest wciąż zagrożone, lecz o przykazaniach Twoich nigdy nie zapomnę.
119:110 - Bezbożni zastawili na mnie sidła, ale ja nie odejdę od Twoich przykazań.
119:111 - Twoje prawo jest dla mnie wiecznym dziedzictwem oraz radością mojego serca.
119:112 - W mym sercu gotów jestem wypełniać Twoje prawo do końca, po wszystkie czasy.
119:113 - Nie znoszę ludzi o podwójnej twarzy, a rozmiłowany jestem w Twoim prawie.
119:114 - Ty jesteś moją osłoną i tarczą, wciąż czekam na Twoje słowo.
119:115 - Odejdźcie ode mnie, wszyscy zło czyniący, bo ja chcę przestrzegać przykazań Bożych.
119:116 - Osłaniaj mnie, abym żył, jak mi obiecałeś, nie dopuść, bym się zachwiał w nadziejach moich.
119:117 - Podtrzymaj mnie, a będę ocalony, bo pragnę zawsze rozważać Twe prawo.
119:118 - Odrzucasz wszystkich stroniących od prawa, bo kłamstwem są ich zamiary i czyny.
119:119 - Wszyscy bezbożni na ziemi są dla ciebie jak żużel, dlatego cenię sobie wszystkie Twe nakazy.
119:120 - Z bojaźni przed Tobą drży moje ciało, Twoje sądy mnie napełniają świętym przerażeniem.
119:121 - Czynię to, co słuszne i prawe, nie wydawaj mnie w ręce oprawców moich.
119:122 - Ochraniaj Twego sługę dla jego dobra, żeby bezbożni nie uciskali mnie więcej.
119:123 - Moje oczy wypatrują pomocy od Ciebie według sprawiedliwej obietnicy Twojej.
119:124 - Postąp z Twoim sługą według Twej dobroci i naucz mnie Twojego prawa.
119:125 - Jestem Twoim sługą, racz więc mnie oświecić, abym mógł zrozumieć, co mi nakazujesz.
119:126 - O Panie, nadszedł już czas działania, bo Twoje prawo zostało złamane.
119:127 - Dlatego miłuję Twoje przykazania bardziej niż złoto czerwone i białe.
119:128 - Dlatego też żyję tak, jak nakazujesz, i brzydzę się drogami kłamstwa.
119:129 - Twoje przykazania są godne podziwu, dlatego zachowuję je w moim sercu.
119:130 - Poznanie Twoich słów oświeca, dla niedoświadczonych są źródłem mądrości.
119:131 - Otwieram więc szeroko me usta i tchu nabieram, by wchłaniać Twe upragnione przykazania.
119:132 - Zwróć się ku mnie i okaż mi swe miłosierdzie, jak to czynisz tym, co miłują Twe imię.
119:133 - Umacniaj moje kroki tak, jak obiecałeś, nie dozwól, bym podlegał bezprawiu.
119:134 - Uwolnij mnie spod władzy ludzkiej, bo pragnę przestrzegać Twych nakazów.
119:135 - Niech oblicze Twe zajaśnieje nad Twym sługą, naucz mnie Twojego prawa.
119:136 - Z moich oczu płyną strumienie łez, bo nie jest przestrzegane Twoje prawo.
119:137 - O Panie, Ty jesteś sprawiedliwy i słuszne są Twoje wyroki.
119:138 - Sprawiedliwe są wszystkie pouczenia Twoje i pełne prawdziwej wierności.
119:139 - Pochłania mnie gorliwość o Twoją sprawę, bo moi wrogowie lekceważą Twe słowa.
119:140 - Słowa Twoje są czyste i szczere, Twój sługa jest w nich rozmiłowany.
119:141 - Mały jestem i wzgardzony przez wszystkich, ale nie zapominam o nakazach Twoich.
119:142 - Twoja sprawiedliwość jest sprawiedliwością na wieki, a Twoje postanowienia są samą prawdą.
119:143 - Spadły na mnie ucisk i nieszczęścia, ale Twoje nakazy zawsze mnie radują.
119:144 - Twoje postanowienia są sprawiedliwe na wieki, oświeć mnie, abym mógł się znowu cieszyć życiem.
119:145 - O Panie, wysłuchaj mnie, bo wołam z całego serca i zawsze chcę być wierny Twojemu prawu.
119:146 - Wołam do Ciebie, o ratunek proszę, bo pragnę wypełniać Twoje nakazy.
119:147 - O świcie przychodzę i błagam, i oczekuję na Twoje słowa.
119:148 - Gdy nocą czuwam, wybiegam oczyma i myślę o obietnicach.
119:149 - W Twoim miłosierdziu wysłuchaj mnie, Panie, przez Twe wyroki wlej we mnie życie.
119:150 - Zbliżają się ku mnie niegodziwi oprawcy, ci, co daleko odeszli od pouczeń Twoich.
119:151 - Ale Ty jesteś blisko, o Panie, i wszystkie Twoje przykazania są prawdą.
119:152 - A z postanowień Twoich wiem dawno, że je ogłosiłeś na wieki.
119:153 - Wejrzyj na moją nędzę i przybądź mi z pomocą, bo o prawie Twoim nie zapomniałem nigdy.
119:154 - Broń mojej sprawy i uwolnij mnie, i daruj mi życie wedle Twego prawa.
119:155 - Daleko jest od bezbożnych zbawienie, bo nie troszczą się o Twoje prawo.
119:156 - O Panie, jak wielkie jest miłosierdzie Twoje, daruj mi życie wedle Twych wyroków.
119:157 - Tak wielu prześladuje mnie i dręczy, ale ja nie odstępuję od nakazów Twoich.
119:158 - Gdy patrzę na odstępców, ogarnia mnie groza, bo nie przestrzegają Twego prawa.
119:159 - Patrz, jak bardzo miłuję przykazania Twoje, o Panie, daruj mi życie w miłosierdziu Twoim.
119:160 - Prawda jest tym, co najważniejsze w Twym słowie, Twoje słuszne wyroki trwać będą na wieki.
119:161 - Bez żadnej przyczyny dręczą mnie książęta, lecz drży moje serce tylko przed Twym słowem.
119:162 - Bardzo mnie cieszą Twoje obietnice, jakbym łup bogaty zdobył.
119:163 - Nienawidzę kłamstwa, budzi we mnie odrazę, a rozmiłowany jestem w przykazaniach Twoich.
119:164 - Siedem razy dziennie śpiewam Ci na chwałę i dziękuję za Twe sprawiedliwe wyroki.
119:165 - Miłujący Twe prawa posiądą zbawienie i nie potkną się.
119:166 - O Panie, tak bardzo liczę na Twą pomoc i zachowuję przykazania Twoje.
119:167 - Moja dusza wypełnia wszystko, co każesz, całym sercem Twe nakazy miłuję.
119:168 - Przestrzegam Twoich rad i rozkazów i wszystkie moje drogi są otwarte przed Tobą.
119:169 - O Panie, niech dojdzie me wołanie do Ciebie, racz mnie oświecić według słowa Twego.
119:170 - Niech moje błaganie dotrze przed Twe oblicze, ocal mnie według obietnic Twoich.
119:171 - Niech z moich ust popłynie pieśń chwały, bo Ty mnie nauczasz praw swoich.
119:172 - Niech mój język opiewa Twe obietnice, bo wszystkie Twoje nakazy są słuszne.
119:173 - Ręka Twoja gotowa jest, by mi pomóc, bo rozmiłowałem się w przykazaniach Twoich.
119:174 - Tak bardzo pragnę, o Panie, Twej pomocy, a Twoje nakazy sprawiają mi radość.
119:175 - Daruj życie mej duszy, bym mógł Cię wysławiać, niech będą mi pomocą wyroki Twoje.
119:176 - Błąkam się jak owca zagubiona, racz Twego sługi poszukać, bo nigdy nie zapomniał o nakazach Twoich.