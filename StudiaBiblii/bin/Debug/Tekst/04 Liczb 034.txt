34:1 - I przemówił Jahwe do Mojżesza w te słowa: Wydaj synom Izraela taki oto rozkaz:
34:2 - Kiedy wkroczycie do ziemi kananejskiej, przypadnie wam do podziału cały Kanaan w następujących granicach:
34:3 - Od południa zajmiecie pustynię Sin aż do Edomu. Granica południowa będzie się ciągnąć od południowych krańców Morza Słonego na wschód,
34:4 - potem będzie biegła w kierunku południowym poprzez Wzgórze Skorpionów i pustynię Sin aż - dalej na południe - do Kadesz-Barnea. Stamtąd przez Chasar-Addar do Asmon.
34:5 - Od Asmon granica poprowadzi w kierunku Potoku Egipskiego i zakończy się przy morzu.
34:6 - Od zachodu granicą będzie Wielkie Morze. Tak daleko będziecie sięgać na zachód.
34:7 - Granica północna ciągnąć się będzie od Wielkiego Morza
34:8 - poprzez górę Hor aż do Wejścia do Chamat, a stamtąd - do miejscowości Sedad.
34:9 - Dalej granica będzie biegła przez Zifron i zakończy się w Chasar-Enan. Tak będzie wyglądała granica północna.
34:10 - Granicę wschodnią przeprowadzicie od Chasar-Enan do Szefam,
34:11 - następnie od Szefam w stronę Haribla, położonej na wschód od Ain,
34:12 - potem skierujecie się wzdłuż łańcucha górskiego ciągnącego się nad morzem, zaczynając od jeziora Kinneret, w kierunku wschodnim. Wreszcie pobiegnie granica wzdłuż Jordanu, dochodząc aż do Morza Słonego. Tak będą wyglądały granice danej wam krainy.
34:13 - I wydał Mojżesz rozkaz synom Izraela, mówiąc: Oto tam znajduje się ziemia, którą rozdzielicie losami między siebie. Jahwe rozkazał wydać ją dziewięciu całym pokoleniom i połowie dziesiątego.
34:14 - Dwa bowiem pokolenia: Rubenici razem z wszystkimi ich rodami oraz Gadyci z ich wszystkimi rodami już otrzymały swoje dziedzictwo. Podobnie część swoją otrzymała połowa pokolenia Manassesa.
34:15 - Te dwa i pół pokolenia otrzymało swoją część po drugiej stronie Jordanu, od strony wschodniej, naprzeciw Jerycha, na wschodzie.
34:16 - I przemówił Jahwe do Mojżesza w te słowa:
34:17 - A oto imiona mężów, którzy dokonają podziału ziemi: kapłan Eleazar i Jozue, syn Nuna.
34:18 - Ponadto do rozdzielenia kraju weźmiecie z każdego pokolenia po jednym przywódcy.
34:19 - Oto imiona tych mężów: z pokolenia Judy - Kaleb, syn Jefunnego;
34:20 - z pokolenia Symeona - Samuel, syn Ammihuda;
34:21 - z pokolenia Beniamina - Elidad, syn Kislona;
34:22 - z pokolenia Dana - przywódca Bukki, syn Jogliego;
34:23 - dla potomków Józefa: z pokolenia Manassesa - Channiel, syn Efoda,
34:24 - a z pokolenia Efraima - przywódca Kemuel, syn Sziftana;
34:25 - z pokolenia Zabulona - Elisafan, syn Parnaka;
34:26 - z pokolenia Issachara - Paltiel, syn Azzana;
34:27 - z pokolenia Asera - Achiud, syn Szelomiego;
34:28 - z pokolenia Neftalego - Pedahel, syn Ammihuda.
34:29 - Oto ci, którym Jahwe polecił podzielić ziemię kananejską pomiędzy synów Izraela.