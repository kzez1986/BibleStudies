11:1 - Holofernes zaś powiedział do niej: Odwagi, niewiasto, nie bój się! Nie uczyniłem dotychczas nic złego żadnemu człowiekowi, który opowiedział się po stronie Nabuchodonozora, króla całej ziemi.
11:2 - Na twój naród, mieszkający w górach, też nigdy nie podniósłbym swej włóczni, gdyby mi nie okazał takiej pogardy. Sami są sobie winni.
11:3 - A teraz powiedz mi, dlaczego od nich do nas uciekłaś. Uratowałaś się, przychodząc do nas. Bądź spokojna! Przez najbliższą noc i później będziesz cieszyć się twoim życiem.
11:4 - Nikt nie wyrządzi ci tu żadnej krzywdy. Przeciwnie, będą obchodzić się z tobą tak dobrze jak ze służebnicami mojego pana Nabuchodonozora.
11:5 - Rzekła na to Judyta: Racz łaskawie wysłuchać słów twojej niewolnicy i pozwól twojej służebnicy przemówić. Nie wypowiem tej nocy ani jednego fałszywego słowa.
11:6 - Jeżeli pójdziesz za radą twojej służebnicy, wszystkim twoim poczynaniom Bóg będzie błogosławił i nigdy mój pan nie będzie się trudził na próżno.
11:7 - Tak więc, na życie Nabuchodonozora, króla całej ziemi, na potęgę władzy tego, który cię posłał, abyś wprowadził porządek w całym świecie - to ty poddałeś pod jego władzę nie tylko ludzi, ale także dzikie zwierzęta, bydło i ptaki; dzięki twoim oczom wszystko żyć będzie pod władzą Nabuchodonozora i jego domu.
11:8 - Słyszeliśmy o twojej mądrości i o wspaniałych przymiotach twego ducha. Wiadomo powszechnie, że w całym królestwie ty jeden jesteś szczególnie szlachetny, dzięki swej wiedzy wyjątkowo skuteczny w działaniu i godny podziwu w sztuce wojowania.
11:9 - Doszło do nas także to, co powiedziałeś o wystąpieniu Achiora podczas narady wojennej. Musisz bowiem wiedzieć, że mieszkańcy Betulii pozostawili go przy życiu, a on powtórzył nam wszystko, co powiedział tobie.
11:10 - I dlatego mówię ci, panie mój i władco, nie lekceważ sobie tego, co on ci powiedział, lecz weź sobie dobrze jego słowa do serca. On powiedział ci prawdę: Cały nasz naród zostanie ukarany i miecz dosięgnie go jedynie wtedy, kiedy zgrzeszy przeciwko swemu Bogu.
11:11 - Teraz zaś, żeby mój pan nie musiał odejść nie doprowadzając do końca swego dzieła, śmierć już nad nimi zawisła. Grzech bowiem już nimi zawładnął, a sprowadzają na siebie zagniewanie Boże, ilekroć czynią to, czego nie wolno im czynić.
11:12 - Kiedy bowiem wyczerpały się im zapasy żywności i wody, zdecydowali, że wybiją wszystkie trzody i żywić się będą tym, czego Bóg nie pozwolił im spożywać.
11:13 - Postanowili też przeznaczyć na własny użytek pierwociny zboża oraz dziesięciny z wina i oliwy, poświęcone i przechowywane zazwyczaj przez kapłanów pełniących służbę u Boga naszego w Jerozolimie. A przecież tych rzeczy nikomu spośród ludu nie wolno nawet dotykać rękami.
11:14 - Ponieważ mieszkańcy Jerozolimy uczynili [niegdyś] to samo, mieszkańcy Betulii posłali swoich ludzi do Jerozolimy, żeby rada starszych zezwoliła im postąpić tak, jak postanowili.
11:15 - Lecz oto, co się wówczas stanie: Skoro tylko owo zezwolenie zostanie im doręczone i oni zaczną z niego w pełni korzystać, jeszcze tego samego dnia zostaną wydani w twoje ręce na zagładę.
11:16 - Otóż, kiedy to wszystko przejrzałam, postanowiłam, ja, twoja służebnica od nich uciec. Ale można też powiedzieć, że posłał mnie do ciebie sam Bóg, bym wspólnie z tobą dokonała takich rzeczy, że na wieść o nich zdumieje się cały świat.
11:17 - Twoja służebnica jest kobietą bogobojną, która we dnie i w nocy służy Bogu zastępów niebieskich. A teraz pragnę pozostać u ciebie, mój panie. Nocą tylko będę wychodzić do wąwozu i modlić się do Boga, a On powie mi, kiedy oni zaczną dopuszczać się swoich zbrodni.
11:18 - Wtedy przyjdę i natychmiast powiem ci o tym, a ty wyruszysz ze swoimi oddziałami i nikt z nich nie będzie w stanie stawić ci oporu.
11:19 - Wówczas ja przeprowadzę cię przez całą Judeę aż do Jerozolimy, gdzie w samym środku miasta, staniesz ze swoim rydwanem, ty zaś uprowadzisz ich jak owce, które nie mają pasterza i nawet jeden pies nie zaszczeka na ciebie. Wszystko to zostało mi objawione dzięki łasce jasnowidzenia i otrzymałam też polecenie, żeby ci to przekazać.
11:20 - Słowa te podobały się Holofernesowi i wszystkim, którzy byli w jego orszaku. Nie mogli się nadziwić mądrości Judyty i mówili:
11:21 - Od jednego krańca ziemi po drugi nigdzie nie ma kobiety, która by tak pięknie wyglądała i tak rozsądnie mówiła.
11:22 - Holofernes zaś powiedział do niej: Dobrze twój Bóg uczynił, że przysłał cię tu spośród twojego ludu. W ten sposób zwycięstwo mamy zapewnione. Wszystkich tych, którzy okazali wzgardę mojemu panu, musi spotkać zagłada.
11:23 - Jesteś naprawdę bardzo piękna i potrafisz mądrze przemawiać. Jeżeli postąpisz tak, jak postanowiłaś, to twój Bóg będzie także moim Bogiem. Będziesz mogła zamieszkać w pałacu Nabuchodonozora, a z czasem staniesz się sławna w całym świecie.