25:1 - Pan przemówił do mnie w te słowa:
25:2 - Synu człowieczy, zwróć twarz w stronę Ammonitów i przemów do nich jako prorok.
25:3 - Powiedz im tak: Posłuchajcie, co mówi Bóg i Pan. Oto Słowo Boga i Pana: Ponieważ wypowiadaliście się przeciwko mojemu przybytkowi, ponieważ krzyczeliście: Ha! Ha!, kiedy on był bezczeszczony, ponieważ szydziliście także z całej ziemi izraelskiej, gdy była pustoszona, i z synów Judy, kiedy szli do niewoli -
25:4 - dlatego Ja teraz oddaję was w ręce ludów Wschodu. Rozbiją oni u was swoje namioty i pobudują własne osiedla. Będą spożywać wasze owoce i pić wasze mleko.
25:5 - Z Rabba uczynię pastwisko dla wielbłądów, a z miast ammonickich - legowiska dla owiec i kóz. Wtedy przekonacie się, że Ja jestem Panem.
25:6 - Bo tak oto mówi Bóg i Pan: Ponieważ klaskałeś w ręce, tupałeś nogami i cieszyłeś się w duchu z powodu nieszczęść, jakie spadły na ziemię izraelską,
25:7 - dlatego wyciągam przeciw tobie prawicę i pozwalam, żeby cię złupiły obce narody; usuwam cię spośród innych ludów i zatroszczę się o to, żeby cię już nie było w liczbie innych krain. I zniszczę cię zupełnie. Wtedy poznasz, że Ja jestem Panem.
25:8 - Tak mówi Bóg i Pan: Ponieważ Moab i Seir [cieszą się] powtarzając, że Dom Judy jest jak wszystkie inne narody,
25:9 - to Ja odsłonię zbocza Moabu, tak że wkrótce nie będzie w nim żadnego miasta od jednego krańca do drugiego. Zniknie Bet-Hajeszimot, Baal-Meon oraz Kiriataim.
25:10 - Oddam go razem z Ammonitami w ręce ludów Wschodu. I tak zniknie wśród narodów wszelka pamięć o Ammonitach.
25:11 - Na Moabie zaś Ja sam wyrok swój wykonam. Wtedy się przekonają, że Ja jestem Panem.
25:12 - Oto, co mówi Bóg i Pan: Ponieważ Edom szukał zemsty na synach Judy i ściągnął na siebie całą winę i pomstę;
25:13 - dlatego - mówi Bóg i Pan nasz - podniosę rękę przeciwko Edomowi, wyniszczę wszystkich ludzi i zwierzęta i cały kraj zamienię w pustynię. Od Temanu aż do Dedanu wszystko zginie od miecza.
25:14 - Pomsty na Edomie dokonam rękami mojego ludu izraelskiego. Będą oni działać według mojego zagniewania i mojej zapalczywości. Wtedy pozna Edom moją pomstę. Taki jest wyrok Boga naszego i Pana.
25:15 - Oto, co mówi Bóg nasz i Pan: Ponieważ Filistyni, pełni wrogości, dyszeli pragnieniem zemsty i całkowitej zagłady synów Judy, znienawidzonych od dawna,
25:16 - dlatego tak oto mówi Bóg i Pan: Podnoszę rękę na Filistynów, wyniszczę całkowicie Keretytów i wszystkie pozostałe ludy nadmorskie.
25:17 - Dokonam na nich krwawej pomsty, karząc ich bardzo surowo. Wtedy poznają, że Jam jest Pan, gdy będę urzeczywistniał pomstę moją.