105:1 - Dzięki składajcie Panu, imienia Jego wzywajcie! Ogłaszajcie wśród narodów Jego sławne dzieła!
105:2 - Śpiewajcie i grajcie na Jego chwałę, opowiadajcie wszystkim o Jego cudach.
105:3 - Dumni bądźcie z Jego imienia świętego, niech się radują sercem całym wszyscy bojący się Pana!
105:4 - Szukajcie Pana i potęgi Jego, oblicza Jego zawsze szukajcie.
105:5 - Przypomnijcie sobie cuda, które On uczynił, Jego znaki i sądy ust Jego.
105:6 - Pamiętajcie o tym, potomkowie sługi Jego Abrahama, wy, synowie Jakuba, wybrani przez Niego.
105:7 - Bo On, Pan, jest naszym Bogiem, a swoim panowaniem ogarnia całą ziemię.
105:8 - On zawsze pamięta o swoim Przymierzu i o słowach, które przekazał dla tysiąca pokoleń;
105:9 - o Przymierzu, które zawarł z Abrahamem, i o przysiędze, jaką złożył Izaakowi.
105:10 - Przysięga miała być prawem dla Jakuba i wiecznym Przymierzem dla Izraela.
105:11 - I powiedział: Tobie pragnę dać Kanaan, kraj przeznaczony w dziedzictwie dla Ciebie.
105:12 - Kiedy była ich jeszcze niewielka liczba, mało ich było, wszyscy w obcym kraju,
105:13 - wędrując od ludu do ludu, od jednego królestwa do innego narodu,
105:14 - już wtedy nakazał, by nikt ich nie uciskał, a królów tak o nich pouczał:
105:15 - Nie krzywdźcie moich pomazańców, nie czyńcie moim prorokom nic złego.
105:16 - Wtedy sprowadził głód na całą ziemię i wyczerpały im się zapasy chleba.
105:17 - Lecz wysłał przed nimi człowieka; Józef został sprzedany jak niewolnik.
105:18 - Włożono mu na nogi kajdany, a szyję zakuto w żelazo,
105:19 - i tak było do czasu wypełnienia się proroctwa, o czym Pan sam zaświadczył swoim słowem.
105:20 - Posłał król i kazał go zwolnić, władca narodów wypuścił go na wolność.
105:21 - Ustanowił go panem własnego domu i zarządcą wszystkich posiadłości swoich.
105:22 - Miał on rozkazywać dowolnie książętom, a starszych uczyć mądrości.
105:23 - I przyszedł Izrael do Egiptu, Jakub rozgościł się na ziemi Chama.
105:24 - A Bóg rozmnożył szybko swój lud i uczynił go potężniejszym niż jego oprawcy,
105:25 - których odmienił tak, by znienawidzili lud Jego i obchodzili się haniebnie z Jego sługami.
105:26 - Wtedy posłał Mojżesza, swego sługę, i Aarona, którego sobie wybrał.
105:27 - I czynił wśród nich swoje znaki i cuda na ziemi Chama.
105:28 - Zesłał ciemności i zasłonił wszystko, lecz nie zważali na Jego słowa.
105:29 - Wszystkie ich wody w krew poprzemieniał i wytracił ich wszystkie ryby.
105:30 - W kraju od żab się zaroiło, aż do wnętrza królewskiego pałacu.
105:31 - Rozkazał i nadleciało fruwające robactwo, chmary komarów wypełniły kraj cały.
105:32 - Grady im zsyłał zamiast deszczu i ogień, który wszystko palił.
105:33 - Zniszczył ich winnice i figowe gaje i połamał wszystkie drzewa w ich kraju.
105:34 - Rozkazał i przyszła szarańcza i świerszczy niezliczone mnóstwo.
105:35 - Zjadły one wszystko, co zielone w kraju, zniszczyły wszystko, co rosło na polach.
105:36 - Wszystkich pierworodnych kazał pozabijać i wytracił w ten sposób sam kwiat młodości.
105:37 - Wyprowadzał swój naród ze srebrem i złotem i w żadnym pokoleniu nie było słabych.
105:38 - Cieszyli się z ich wyjścia mieszkańcy Egiptu, bo wszyscy bali się ich bardzo.
105:39 - A On przygotował obłok, żeby ich osłaniać, i ogień, by rozświetlić im mroki nocy.
105:40 - Gdy go prosili, zesłał im przepiórki i chleba niebieskiego dał im, ile chcieli.
105:41 - Rozłupał skałę i trysnęła woda, i popłynęła jak rzeka daleko w pustynię.
105:42 - Pomny był bowiem na swe święte słowo i na Abrahama, swojego sługę.
105:43 - I prowadził swój lud rozradowany, swojego wybranego, który się weselił.
105:44 - I dał im ziemię narodów, i przekazał mienie innych ludów,
105:45 - aby brali je w posiadanie na zawsze i aby strzegli Jego przykazań. Alleluja!