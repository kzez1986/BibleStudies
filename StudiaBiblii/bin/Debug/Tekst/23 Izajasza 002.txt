2:1 - Izajasz, syn Amosa takie miał widzenie dotyczące Judy i Jeruzalem.
2:2 - Dojdzie kiedyś do tego, że wzgórze Świątyni Pana znów widnieć będzie dumnie ponad gór łańcuchem, przewyższając wszystkie pozostałe szczyty.
2:3 - I będą tam przybywać wszystkie narody, ludy rozliczne przybędą, wołając: Chodźmy, udajmy się na Górę Pańską! Wejdźmy do świątyni Boga Jakuba, aby nas nauczył dróg swoich i abyśmy mogli chodzić Jego ścieżkami. Z Syjonu bowiem przyjdzie Prawo, z Jeruzalem - wyrocznia Pana.
2:4 - Będzie sprawował swą władzę nad ludami i rozsądzał sprawy bardzo wielu narodów, które swoje miecze na lemiesze przekują, a włócznie na sierpy zamienią. I nie będą już narody na się mieczy podnosić, ani też zaprawiać się więcej do wojny.
2:5 - Przyjdźcie więc, domu Jakuba, zacznijmy chodzić w światłości Pana.
2:6 - To prawda, że odrzuciłeś swój lud, cały dom Jakuba. Kraj pełen jest wróżbitów i czarowników jak Filistyni, a pokój zależy od cudzoziemców.
2:7 - Kraj jego jest pełen srebra i złota tudzież przeogromnych skarbów. W kraju jest też mnóstwo koni i niezliczone ilości rydwanów.
2:8 - Ale pełno w tym kraju także bożków cudzych. Ludzie cześć oddają dziełom ich rąk własnych, kłaniają się temu, co zrobiły ich palce.
2:9 - Śmiertelnik sam się upokorzy, poniży się człowiek; obyś im więcej nie wybaczał tego.
2:10 - Uchodź więc między skały, ukryj się w prochu ziemi przed obliczem strasznego Pana, przed blaskiem Jego majestatu, kiedy się podniesie, aby drżeniem napełnić całą ziemię.
2:11 - I spuści pyszałek swe wyniosłe oczy i będzie upokorzona pycha człowiecza. Jeden Bóg będzie wywyższony w dniu owym.
2:12 - A będzie to dzień Pana Zastępów wyznaczony na strącenie wszelkiej wielkości.
2:13 - I na połamania wszystkich cedrów Libanu oraz rozłożystych dębów Baszanu.
2:14 - Na wyrównanie wszystkich górskich szczytów i wszystkich znaczniejszych wzniesień.
2:15 - Na zburzenie wszystkich wież wysokich i murów warownych na skarpach.
2:16 - Na zniszczenie wszystkich okrętów Tarszisz i wszystkich cennych przedmiotów.
2:17 - I będzie upokorzona wyniosłość człowiecza i poniżona zarozumiałość ludzka i tylko jeden Bóg będzie wywyższony w dniu owym,
2:18 - znikną zaś posągi wszystkich obcych bożków.
2:19 - Udajcie się wtedy do rozpadlin skalnych, szukajcie schronienia w podziemnych jaskiniach przed obliczem Strasznego Pana, przed blaskiem Jego Majestatu, kiedy się podniesie, aby drżeniem napełnić całą ziemię.
2:20 - Za dni owych wyrzuci człowiek kretom i nietoperzom posążki bogów ze srebra oraz idole ze złota, które zrobił sobie kiedyś po to, żeby im chwałę oddawać.
2:21 - I schroni się w rozpadlinach skalnych oraz w podziemnych jaskiniach, schowa się przed obliczem Strasznego Pana, przed blaskiem Jego Majestatu, kiedy się podniesie, aby drżeniem napełnić ziemię.
2:22 - Przestańcie więc całą ufność pokładać w człowieku, który ma zaledwie dech w swoich nozdrzach. Jakże więc można liczyć na niego?