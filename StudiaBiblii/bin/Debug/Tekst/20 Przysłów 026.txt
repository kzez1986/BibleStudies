26:1 - Jak śnieg w lecie, a deszcz czasu żniwa, tak niepożądane są pochwały dla głupca.
26:2 - Jak uciekający wróbel i odlatująca jaskółka, tak przekleństwo bez racji: uleci, nikogo nie dotknie.
26:3 - Konia poskramia się batem, a osła wędzidłem, rózgą zaś plecy głupiego.
26:4 - Nie odpowiadaj głupiemu według jego głupoty, żebyś się nie stał do niego podobny.
26:5 - Odpowiadaj głupiemu według jego głupoty, bo może pomyśli, że już jest mądry.
26:6 - Sam sobie nogi ucina i szkodę wyrządza, kto przez głupiego wiadomość przesyła.
26:7 - Niepewne i chwiejne jak chromego nogi są przysłowia, które wypowiada głupi.
26:8 - Jak kamień przywiązywać do procy, tak czcią otaczać głupiego.
26:9 - Cierń wbity w rękę pijaka to przysłowie w ustach głupiego.
26:10 - Jak łucznik strzelający do przechodniów, tak najmujący głupiego do pracy.
26:11 - Jak pies powraca do swoich wymiotów, tak głupi wciąż powtarza swoje głupstwa.
26:12 - Ten, co się sam za mędrca uważa, budzi mniej nadziei aniżeli głupiec.
26:13 - Próżniak wymawia się, że lew jest na drodze i po ulicy chodzi jakieś dzikie zwierzę.
26:14 - Jak drzwi obracają się na zawiasach, tak próżniak na swoim posłaniu.
26:15 - Leniwy wyciągnie rękę do misy, ale nie chce mu się ręki do ust zbliżyć.
26:16 - Próżniak uważa się za mądrzejszego niż siedmiu trafnie odpowiadających.
26:17 - Psa biegnącego za uszy chwyta, kto miesza się w spory, które go nie dotyczą.
26:18 - Jak szaleniec używający pocisków, strzał i niebezpiecznej broni,
26:19 - tak ten, który zwodzi bliźniego i mówi, że to było dla żartów.
26:20 - Gdy drzewa zabraknie, wygaśnie ogień, skończą się spory, gdy nie będzie skarżących.
26:21 - Czym węgle dla żaru, a drzewo dla ognia, tym człowiek swarliwy dla wszczynania kłótni.
26:22 - Słowa donosiciela - to smakowite kąski, głęboko przenikają do ludzkiego wnętrza.
26:23 - Jak srebrna powłoka na glinianym garnku, tak gładkie usta przy sercu przewrotnym.
26:24 - Człowiek nieprzyjazny lubi pięknie przemawiać, ale jego serce pełne jest podstępu.
26:25 - Nie ufaj mu, gdy mówi życzliwie, bo jego serce - to po siedmiokroć ohyda.
26:26 - Pochlebstwami przykrywa nienawiść, a na zgromadzeniu ujawni całą swą przewrotność.
26:27 - Kto pod kim doły kopie, sam w nie wpada; kto kamień wtacza na górę, sam się pod niego dostanie.
26:28 - Język zakłamany nie znosi okłamanych, a usta przymilne są powodem zguby.