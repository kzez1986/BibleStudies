35:1 - I dalej tak mówił Elihu:
35:2 - Czy sądzisz, że dojdziesz praw swoich, gdy będziesz twierdził, żeś sprawiedliwy u Boga?
35:3 - Powtarzasz sobie: Cóż z tego, co dla mnie za korzyść, że jestem niewinny?
35:4 - Otóż odpowiadam ci w kilku słowach, tobie samemu i twym przyjaciołom.
35:5 - Spojrzyj na niebo, przypatrz się dokładnie, patrz, jak wysoko nad tobą obłoki!
35:6 - Coś Mu uczynił jeżeli zgrzeszyłeś? Czyś Mu zaszkodził, choć liczne są twe zbrodnie?
35:7 - Gdy postępujesz dobrze, czy On ma coś z tego? Czy otrzymuje kiedykolwiek coś z dzieł rąk twoich?
35:8 - Twoje występki w takich jak ty godzą, a twoja prawość wspiera ludzki rodzaj.
35:9 - Wielu uciśnionych uskarża się głośno i woła o pomoc cierpiąc pod przemocą.
35:10 - A jednak nikt nie pyta, gdzie Bóg, mój Stwórca, który sprawia, że i noc weselem rozbrzmiewa,
35:11 - który uczy nas więcej niż zwierzęta ziemi i mądrzejszymi czyni od niebieskich ptaków.
35:12 - I choć głośno krzyczą, nic im nie odpowie, bo ogromna jest przewrotność wyniosłych.
35:13 - Ale błądzi, kto twierdzi, że Bóg nas nie słucha i że Wszechmocny nie widzi niczego.
35:14 - Nawet gdybyś mówił, że ty Go nie widzisz, On twoim Sędzią i przy Nim trwać musisz!
35:15 - Lecz teraz, gdy gniew się Jego nie sroży, a On nie patrzy na wielkość upadku,
35:16 - Hiob nierozważnie otwiera swe usta i mnoży nadal swe bezmyślne słowa.