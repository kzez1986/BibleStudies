24:1 - Mądrość sama siebie wychwala i dumę swą okazuje pośród swego ludu.
24:2 - Na zgromadzeniu wobec Najwyższego otwiera swe usta i dumę swą okazuje całej Jego potędze:
24:3 - Wyszłam - mówi - z ust Najwyższego i niby mgła okryłam całą ziemię.
24:4 - Mieszkałam na wyżynach niebieskich, a tron mój był w słupie obłoków.
24:5 - Sama obeszłam cały okrąg nieba i przeniknęłam przepastne głębiny.
24:6 - Władzę miałam nad wód bezmiarem i nad całą ziemią, nad wszystkimi narodami i nad ludami wszystkimi.
24:7 - Pośród nich właśnie szukałam, gdzie by spocząć, i patrzyłam, na czyim dziedzictwie mogłabym osiąść.
24:8 - I rozkazał mi Stwórca całego Wszechświata, Ten, który mnie też stworzył i dał mi mieszkanie, powiedział, bym się osiedliła w Jakubie i miała swoją cząstkę w dziedzictwie Izraela.
24:9 - Stworzył mnie przed wiekami, na samym początku, żebym istniała poprzez wszystkie czasy.
24:10 - I tak pełniłam swoją służbę w Przybytku, w Jego obecności, i znalazłam mieszkanie na Syjonie,
24:11 - a w mieście umiłowanym - błogi odpoczynek; moją władzę w Jeruzalem sprawuję.
24:12 - Zapuściłam swe korzenie pośród chwalebnego ludu, w posiadłości Pana i w Jego dziedzictwie.
24:13 - Wyrosłam tam jak cedr na Libanie albo jak cyprys na Górze Hermon.
24:14 - I rozrosłam się z czasem jak palma w Engaddi albo jak krzew róży jerychońskiej lub jak wspaniała oliwka na równinie, rozrastałam się niczym wielki platan.
24:15 - Wydawałam zapachy cynamonu i aspalatu, namaszczona byłam przewyborną mirrą, pachniałam galbanem, onyksem i wonną żywicą lub jak obłok kadzidła w przybytku.
24:16 - Jak terebint rozpostarłam swoje gałęzie, konary moje pełne są chwały i łaski.
24:17 - Jak szczep winny wypuściłam piękne latorośle i zakwitłam wspaniale mym bogactwem i sławą.
24:18 - ---
24:19 - Przyjdźcie do mnie wszyscy, którzy mnie pragniecie, i najedzcie się do syta z owoców moich.
24:20 - Pamięć o mnie bowiem jest słodsza od miodu, a udział w moim dziedzictwie - słodszy niż cały plaster.
24:21 - Ci, co mnie spożywają, nadal łaknąć mnie będą, kto ze mnie pije, wciąż będzie mnie pragnął.
24:22 - Ci, co mnie słuchają, nie będą zawstydzeni, a ci, co moje dzieła czynią, nigdy nie pobłądzą.
24:23 - Wszystko to jest księgą Przymierza Boga Najwyższego i Prawem dawno ogłoszonym przez Mojżesza, a zostawionym w dziedzictwie zgromadzeniu Jakuba.
24:24 - ---
24:25 - Prawo to w mądrość obfituje, jak w wodę rzeka Piszon lub jak Tygrys w czasie zbioru dobrych plonów.
24:26 - Przepełnione jest mądrością jak Eufrat albo jak Jordan, gdy nadejdą żniwa.
24:27 - Obfituje w mądrość jak rzeka Nil w wodę albo jak Gichon w czasie winobrania.
24:28 - Kto jako pierwszy zaczyna badać Prawo, nie dociera do końca, i ostatni również nie może go zgłębić.
24:29 - Bo to, co w nim zawarte, większe jest niż morze, a rady, których udziela - głębsze niż otchłań.
24:30 - A ja jestem jak odnoga rzeki lub jak kanał doprowadzający wodę do ogrodu.
24:31 - Powiedziałem, że chcę nawodnić mój ogród i nasycić wodą wszystkie moje grządki. I tak oto kanał mój stał się wielką rzeką, a rzeka przemieniła się w pełne morze.
24:32 - I sprawię, że moja nauka będzie jak poranek i z daleka będzie widać jego światło.
24:33 - Jak proroctwa będę rozdzielać pouczenia, przekazując je wszystkim przyszłym pokoleniom.
24:34 - Widzicie więc, że nie dla siebie tak bardzo się trudzę, lecz dla wszystkich szukających mądrości.