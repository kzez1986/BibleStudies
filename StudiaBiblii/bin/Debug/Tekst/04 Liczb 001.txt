1:1 - Było to na pustyni Synaj, w Namiocie Spotkania, pierwszego dnia drugiego miesiąca, drugiego roku po wyjściu z ziemi egipskiej. Jahwe powiedział wtedy do Mojżesza tak:
1:2 - Dokonajcie spisu całego zgromadzenia synów Izraela według ich rodów i pokoleń, licząc imiona wszystkich mężczyzn.
1:3 - Poczynając od lat dwudziestu wzwyż, spiszecie, ty i Aaron, wszystkich mężczyzn zdolnych do noszenia broni w Izraelu, formując ich w oddziały.
1:4 - Będzie z wami zawsze jeden człowiek z każdego pokolenia, przywódca swojego rodu.
1:5 - A oto imiona tych, którzy będą z wami: z pokolenia Rubena - Elisur, syn Szedeura;
1:6 - z pokolenia Symeona - Szelumiel, syn Suriszaddaja;
1:7 - z pokolenia Judy - Nachszon, syn Amminadaba;
1:8 - z pokolenia Issachara - Netaneel, syn Suara;
1:9 - z pokolenia Zabulona - Eliab, syn Chelona.
1:10 - Spośród synów Józefa: z pokolenia Efraima - Eliszama, syn Ammihuda; z pokolenia Manassesa - Gamliel, syn Pedahsura;
1:11 - z pokolenia Beniamina - Abidan, syn Gideoniego;
1:12 - z pokolenia Dana - Achijezer, syn Ammiszaddaja;
1:13 - z pokolenia Asera - Pagiel, syn Okrana;
1:14 - z pokolenia Gada - Eliasaf, syn Deuela;
1:15 - z pokolenia Neftalego - Achira, syn Enana.
1:16 - Ci wszyscy zostali wezwani ze zgromadzenia, aby stanęli na czele rodów ich ojców i byli przywódcami tysięcy Izraelitów.
1:17 - Mojżesz i Aaron, wziąwszy ze sobą ludzi, którzy zostali wezwani po imieniu,
1:18 - zwołali całe zgromadzenie na pierwszy dzień drugiego miesiąca. Wszyscy, poczynając od lat dwudziestu wzwyż, zostali zapisani według swych rodów i pokoleń, każdy pod swoim imieniem.
1:19 - Dokonał Mojżesz tego spisu na Pustyni Synajskiej, dokładnie tak, jak mu nakazał Jahwe.
1:20 - Najpierw zostali spisani synowie Rubena, pierworodnego Izraela, oraz wszyscy ich potomkowie, według poszczególnych rodów, każdy pod własnym imieniem, wszyscy mężczyźni od dwudziestego roku wzwyż, zdolni do noszenia broni.
1:21 - Było ich razem z całego pokolenia Rubena czterdzieści sześć tysięcy pięciuset.
1:22 - Następnie [zostali spisani] synowie Symeona oraz ich potomkowie, według poszczególnych rodzin i domów, każdy pod własnym imieniem, wszyscy mężczyźni od dwudziestego roku wzwyż, zdolni do noszenia broni.
1:23 - Było ich razem z całego pokolenia Symeona pięćdziesiąt dziewięć tysięcy trzystu.
1:24 - Potem [zostali spisani] synowie Gada oraz ich potomkowie, według poszczególnych rodzin i domów, każdy pod własnym imieniem, wszyscy mężczyźni od dwudziestego roku wzwyż, zdolni do noszenia broni.
1:25 - Było ich razem z całego pokolenia Gada czterdzieści pięć tysięcy sześciuset pięćdziesięciu.
1:26 - Następnie [zostali spisani] synowie Judy oraz ich potomkowie, według ich rodów, każdy pod własnym imieniem, wszyscy mężczyźni od dwudziestego roku wzwyż, zdolni do noszenia broni.
1:27 - Było ich razem z całego pokolenia Judy siedemdziesiąt cztery tysiące sześciuset.
1:28 - Potem [zostali spisani] synowie Issachara oraz ich potomkowie, według ich rodzin i domów, każdy pod własnym imieniem, wszyscy mężczyźni od dwudziestego roku wzwyż, zdolni do noszenia broni.
1:29 - Było ich razem z całego pokolenia Issachara pięćdziesiąt cztery tysiące czterystu.
1:30 - Następnie [zostali spisani] synowie Zabulona oraz ich potomkowie, według poszczególnych rodzin i domów, licząc ich imiona od lat dwudziestu wzwyż, wszyscy mężczyźni zdolni do noszenia broni.
1:31 - Było ich razem z całego pokolenia Zabulona pięćdziesiąt siedem tysięcy czterystu.
1:32 - Potem [zostali spisani] synowie Józefa. Najpierw synowie Efraima oraz ich potomkowie, według poszczególnych rodzin i domów, licząc ich imiona od lat dwudziestu wzwyż, wszyscy mężczyźni zdolni do noszenia broni.
1:33 - Było ich razem z całego pokolenia Efraima czterdzieści tysięcy pięciuset.
1:34 - Następnie [zostali spisani] synowie Manassesa oraz ich potomkowie, według poszczególnych rodzin i domów, licząc ich imiona od lat dwudziestu wzwyż, wszyscy mężczyźni zdolni do noszenia broni.
1:35 - Było ich razem z całego pokolenia Manassesa trzydzieści dwa tysiące dwustu.
1:36 - Potem [zostali spisani] synowie Beniamina oraz ich potomkowie, według poszczególnych rodzin i domów, licząc ich imiona od lat dwudziestu wzwyż, wszyscy mężczyźni zdolni do noszenia broni.
1:37 - Było ich wszystkich z całego pokolenia Beniamina trzydzieści pięć tysięcy czterystu.
1:38 - Następnie [zostali spisani] synowie Dana oraz ich potomkowie, według poszczególnych rodzin i domów, licząc ich imiona od lat dwudziestu wzwyż, wszyscy mężczyźni zdolni do noszenia broni.
1:39 - Było ich wszystkich z całego pokolenia Dana sześćdziesiąt dwa tysiące siedmiuset.
1:40 - Potem [zostali spisani] synowie Asera oraz ich potomkowie, według poszczególnych rodzin i domów, licząc ich imiona od lat dwudziestu wzwyż, wszyscy mężczyźni zdolni do noszenia broni.
1:41 - Było ich wszystkich z całego pokolenia Asera czterdzieści jeden tysięcy pięciuset.
1:42 - I wreszcie [zostali spisani] synowie Neftalego oraz ich potomkowie, według poszczególnych rodzin i domów, licząc ich imiona od lat dwudziestu wzwyż, wszyscy mężczyźni zdolni do noszenia broni.
1:43 - Było ich wszystkich z całego pokolenia Neftalego pięćdziesiąt trzy tysiące czterystu.
1:44 - Oto ci wszyscy, którzy zostali spisani przez Mojżesza i Aarona oraz przywódców Izraela: było ich dwunastu, jeden przywódca na czele każdego pokolenia.
1:45 - Wszystkich synów Izraela, których spisano, według ich rodzin i domów, w wieku od dwudziestego roku wzwyż, mężczyzn zdolnych do noszenia broni w Izraelu,
1:46 - było sześćset trzy tysiące pięciuset pięćdziesięciu.
1:47 - Lewici, z całym ich pokoleniem, nie zostali spisani razem z wszystkimi.
1:48 - Jahwe przemówił do Mojżesza w te słowa:
1:49 - Nie będziesz dokonywał spisu pokolenia Lewiego i nie będziesz liczył synów Izraela z tego rodu.
1:50 - Oddaj im w opiekę Przybytek Świadectwa razem z wszystkimi jego sprzętami i ze wszystkim, co znajduje się wewnątrz niego. Oni będą przenosić przybytek razem ze sprzętami, spełniać posługę koło przybytku i będą zawsze przebywać w jego pobliżu.
1:51 - Kiedy przybytek trzeba będzie przenieść na inne miejsce, lewici go rozbiorą; gdy będzie miał się gdzieś zatrzymać, złożą go ponownie. Gdyby się zbliżył do przybytku ktoś obcy, poniesie śmierć.
1:52 - Synowie Izraela będą pozostawali w swoich obozowiskach, każdy na swoim miejscu, blisko chorągwi, według swych oddziałów.
1:53 - Natomiast lewici rozbiją swoje namioty wokół Przybytku Świadectwa [i będą pilnować], żebym już nie musiał wybuchać gniewem przeciw zgromadzeniu synów Izraela. Lewici będą mieli pieczę nad Przybytkiem Świadectwa.
1:54 - I postąpili synowie Izraela tak, jak Jahwe nakazał przez Mojżesza. Tak wszystko uczynili.