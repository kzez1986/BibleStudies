2:1 - Potem, patrząc dalej, zobaczyłem cztery rogi.
2:2 - Zapytałem tedy anioła, który ze mną rozmawiał, co oznaczają te rogi. A on odpowiadał, że są to cztery rogi, które przebodły Judę, Izrael i Jerozolimę.
2:3 - Potem ukazał mi Pan czterech kowali.
2:4 - A ja zapytałem: Po co oni tu są i co zamierzają robić? Odpowiedział mi: Rogi tak ugodziły w Judę, że żaden jej mąż nie zdoła już podnieść głowy. Kowale zaś przyszli po to, aby owe rogi napełnić przerażeniem, a potem połamać rogi wszystkich tych narodów, które całą swoją moc skierowały przeciw Judzie, usiłując ją zniszczyć.
2:5 - Potem, patrząc jeszcze dalej, zobaczyłem pewnego męża, który miał w ręku sznur mierniczy.
2:6 - Zapytałem go więc, dokąd się udaje. A on odpowiedział, że idzie do Jerozolimy, żeby zmierzyć i zobaczyć, jak długie i szerokie jest całe miasto.
2:7 - Wtedy wystąpił ten anioł, który rozmawiał ze mną, a jemu naprzeciw wyszedł inny anioł.
2:8 - I powiedział do niego: Pobiegnij i donieś owemu młodemu człowiekowi, że Jerozolima z powodu licznych ludzi i zwierząt, którzy tam są, będzie miastem dla wszystkich dostępnym.
2:9 - Ja sam - wyrocznia Pana - będę murem ognistym, otaczającym miasto ze wszystkich stron, a pośrodku nich, wewnątrz, zamieszka moja chwała i sława.
2:10 - Dalejże, dalej! Uciekajcie z krainy północnej - wyrocznia Pana: Rozpędziłem was bowiem - jak cztery wiatry - na cztery strony świata.
2:11 - Dalejże, Syjonie, który jeszcze w Babilonie mieszkasz!
2:12 - Bo tak mówi Pan Zastępów, który wysłał mnie z całym swoim majestatem do narodów, które wyście złupili: Kto was dotyka, dotyka źrenicy mojego oka.
2:13 - Zaprawdę, już wyciągnąłem przeciwko nim moją prawicę, tak że padną łupem własnych niewolników. Wtedy się przekonacie, że posłał mnie Pan Zastępów.
2:14 - Ciesz się tedy i raduj, Córo Syjonu, bo oto już przychodzę i pragnę pośród was zamieszkać - wyrocznia Pana.
2:15 - W dniu owym wiele narodów przyłączy się do Pana i będą ludem moim, a ja zamieszkam pośrodku nich. Wtedy przekonasz się, że Pan Zastępów posłał mnie do ciebie.
2:16 - A Pan weźmie w posiadanie Judę i taka będzie Jego cząstka w Świętej Ziemi. I znów w Jeruzalem znajdzie swe upodobanie.
2:17 - Niech wszelkie stworzenie zamilknie w obliczu Pana, który już wychodzi ze swego świętego przybytku.