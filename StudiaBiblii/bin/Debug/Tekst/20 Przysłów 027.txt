27:1 - Nie przechwalaj się dniem jutrzejszym, bo nie wiesz jeszcze, co się za nim kryje.
27:2 - Niech inni cię chwalą, a nie ty sam swoimi ustami, ktoś obcy, a nie twoje własne wargi.
27:3 - Ciężki jest kamień i piasek ma swą wagę, lecz od obydwu jest cięższe zagniewanie głupca.
27:4 - choćby gniew był wielki i nieubłagana zapalczywość, to wszystko przewyższa dokuczliwa zazdrość.
27:5 - Lepsza otwarta nagana niż starannie ukrywana miłość.
27:6 - Ciosy od przyjaciela są wyrazem wierności, w pocałunkach wroga kryje się obłuda.
27:7 - Człowiek syty nawet miód podepcze, a dla głodnego nawet gorycz jest słodka.
27:8 - Jak ptak zmuszony do opuszczenia gniazda, tak człowiek, który musi uchodzić z ojczyzny.
27:9 - Olejki i pachnidła radują nam serce, a dobre słowo przyjaciela bardziej niż wonne drzewo.
27:10 - Nie wyrzekaj się tego, który jest twoim i ojca przyjacielem, domu brata nie nawiedzaj, kiedy jesteś w biedzie. Lepszy jest bowiem sąsiad blisko niż brat, który mieszka daleko.
27:11 - Bądź mądry, mój synu, i napełniaj radością me serce, bym mógł odpowiedzieć tym, którzy mnie znieważają.
27:12 - Mądry zło dostrzega i przed nim się chroni, niemądry brnie dalej, a potem żałuje.
27:13 - Zabierz mu odzienie, bo ręczy za drugiego, i weź je jako zastaw za swych nieznajomych.
27:14 - Kto swoich bliźnich pozdrawia zbyt głośno, temu policzą to od rana za złorzeczenie.
27:15 - Dach stale cieknący w porze deszczowej to jak kobieta, która wciąż się kłóci.
27:16 - Kto chciałby ją powstrzymać - to jakby wiatr chwytał albo oliwę chciał zatrzymać w ręce.
27:17 - Jak żelazo gładzi się tylko żelazem, tak jeden człowiek urabia drugiego.
27:18 - Kto pielęgnuje figowe drzewo, będzie spożywał z owoców jego. Kto troszczy się o pana swojego, sam będzie doznawał szacunku.
27:19 - Jak woda jest dla oblicza zwierciadłem, tak serce jest odbiciem człowieka.
27:20 - Nienasycone są zaświaty i królestwo zmarłych, niezaspokojone są też oczy człowieka.
27:21 - Srebro oczyszcza się w tyglu, złoto w piecu, człowiek zaś w tym, co mu mówią pochlebcy.
27:22 - Choćbyś głupiego zmiażdżył tłuczkiem w moździerzu razem z ziarnami, nie oddzielisz odeń jego głupoty.
27:23 - Troszcz się o dobry wygląd swych owiec, otaczaj opieką swe trzody.
27:24 - Nie będziesz miał na zawsze tego, co posiadasz, bogactwa twoje nie są wiecznotrwałe.
27:25 - Gdy trawa wyrasta, robi się zielono, a w górach zbiera się siano.
27:26 - Owce rosną po to, żebyś miał ubranie, a kozły, byś miał czym zapłacić za pole.
27:27 - Dosyć masz mleka koziego na własny użytek, wystarczy dla całego domu i na wyżywienie służących.