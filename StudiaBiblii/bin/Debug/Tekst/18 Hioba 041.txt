41:1 - Otóż zawiedziesz się w twoich nadziejach. Poczujesz się pokonany samym jego widokiem.
41:2 - Nikt nie jest niemądry, żeby go rozdrażniać, bo któż zdoła mu się przeciwstawić?
41:3 - Kto spotkawszy się z nim zostanie przy życiu? Nikogo takiego pod niebem nie będzie.
41:4 - Ja nie chcę przemilczać jego wyglądu, nie mogę też nie mówić o jego sile.
41:5 - Kto się ośmieli odsłonić to, czym jest okryty? Kto zajrzy pod jego podwójny pancerz?
41:6 - A kto otworzy wrota jego paszczy? Jego zęby sieją wszędzie grozę.
41:7 - Jego grzbiet - to jakby płyty tarczy spojone razem niby pieczęcią.
41:8 - Jedne na drugich leżą, tak że nie przechodzi przez nie powietrze.
41:9 - Przylegają mocno jedne do drugich, zahaczają o siebie i żadnej nie można wyjąć.
41:10 - Kiedy kichnie - jasno się robi, a jego oczy przypominają powieki jutrzenki.
41:11 - Z jego paszczy buchają płomienie i sypią się iskry ogniste.
41:12 - Para się wydostaje z jego nozdrzy jak znad gotującego się, rozpalonego kotła.
41:13 - Jego oddech zapala rozżarzone węgle, a z paszczy wydobywa się strumień ognia.
41:14 - Cała jego siła mieści się w karku, przed sobą sieje grozę.
41:15 - Zwały jego cielska razem połączone; całość nieruchoma jak odlew z metalu.
41:16 - Serce ma twarde jak kamień, mocno osadzone jak dolny kamień młyński.
41:17 - Gdy się podniesie, drżą najsilniejsze stwory i z przerażenia odchodzą od zmysłów.
41:18 - Nic mu nie szkodzi uderzenie mieczem, miecz się jego nie ima ni strzała, ni oszczep.
41:19 - Żelazo - dla niego jak słoma, a brąz - jak spróchniałe drzewo.
41:20 - Nieczuły jest na strzały z łuku, a kamienie ciskane z procy odczuwa jak ziarnka piasku.
41:21 - Maczuga jest dlań jak słomka, drwi sobie z lecącego oszczepu.
41:22 - Skóra od spodu - jak skorupa, na błocie jak wał ślad zostawia.
41:23 - Wodę w głębinach zagotuje jak kocioł i całe morze zamienia w garnek wrzątku.
41:24 - Gdy przejdzie, smuga po nim widnieje na wodzie, a głębia przypomina starczą siwiznę.
41:25 - Nie ma nic podobnego na ziemi, po to jest bowiem stworzony, by nigdy się nie bać.
41:26 - Patrzy z góry na wszystko, co najważniejsze, i królem jest nawet najsilniejszych istot.