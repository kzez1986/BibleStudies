6:1 - Z powodu wszystkich grzechów, których dopuściliście się wobec Boga, jako niewolnicy zostaniecie uprowadzeni przez Nabuchodonozora, króla babilońskiego, do Babilonu.
6:2 - Znalazłszy się już w Babilonie, będziecie musieli pozostać tam przez wiele lat, aż do siódmego pokolenia. Potem sprowadzę was w spokoju z powrotem do waszego kraju.
6:3 - W Babilonie będziecie oglądali wiele podobieństw bogów ze srebra, złota i z drewna. Ludzie będą nosić te podobizny na własnych ramionach, budząc tym lęk dokoła wśród pogan.
6:4 - Pamiętajcie, żebyście nie usiłowali upodobnić się do obcych i nie zaczęli obawiać się tych bogów,
6:5 - patrząc jak wielu idzie za nimi i cześć im oddaje. Raczej powtarzajcie sobie w duchu: Tylko Tobie należy się cześć, o Panie!
6:6 - Anioł mój bowiem jest zawsze z wami i on będzie czuwał nad waszym życiem.
6:7 - Rzemieślnik wykonał tym bóstwom gładkie języki, pokrył je złotem i srebrem, ale wszystko to jest zwykłym oszustwem: bogowie ci wcale nie mogą mówić.
6:8 - Jak młodej dziewczynie, która lubi się stroić,
6:9 - tak również tym bóstwom wkłada się korony złote na głowy. Zdarza się jednak niekiedy, że kapłani zdejmują z owych bóstw złoto i srebro i zatrzymują je dla siebie. Z niego też opłacają nierządnice [przetrzymywane] we własnych izbach.
6:10 - Bóstwa wykonane ze srebra, złota lub drzewa ubierają, jak ludzi, w różne szaty. Ale nie są w stanie uchronić ich przed brudem i robakami.
6:11 - Przykrywa się je purpurowymi zasłonami, ale mimo to z ich twarzy trzeba ścierać kurz, który unosi się w świątyni i osiada na nich grubą warstwą.
6:12 - I chociaż taki bóg trzyma w ręku berło, jak ktoś władający jakimś krajem, nie może on jednak pozbawić życia tego, kto mu odmawia posłuszeństwa.
6:13 - W swej prawicy trzyma on, co prawda, miecz albo siekierę, ale nigdy nie jest w stanie uniknąć wojny lub schronić się przed rozbójnikami.
6:14 - W ten sposób sami pokazują, że nie ma żadnych bogów. Nie potrzebujecie się więc ich obawiać!
6:15 - Jak rozbite naczynie gliniane do niczego się już nie nadaje, tak też jest i z wystawionymi w świątyni posągami bogów:
6:16 - pełno w ich oczach kurzu, który wnoszą na stopach przychodzący do świątyni.
6:17 - Jak dwory królewskie dokoła są pozamykane przed tym, który obraził króla, i jest on raczej skazany na zagładę, tak też kapłani świątynie swoich bóstw zabezpieczają przed złodziejami za pomocą specjalnych drzwi, zamków i rygli.
6:18 - Kapłani zapalają światła - i to nawet więcej, niż ich potrzebują dla siebie - ale ich bożki żadnego z tych świateł nie widzą.
6:19 - Dzieje się z nimi tak, jak z belką w świątyni: jest cała zniszczona od wewnątrz; wcale nie widzą robaków, które wychodzą z ziemi i pożerają je razem z ich ubiorem, a one nie są tego świadome.
6:20 - Twarze ich są aż czarne od dymu, który się w świątyni unosi.
6:21 - Na ich postaciach, na głowach siadają nietoperze, jaskółki oraz inne ptaki, a także wskakują na nie koty.
6:22 - Widzicie więc z tego wszystkiego, że to żadni bogowie. Wcale się więc ich nie bójcie!
6:23 - Są pokrywani złotem po to, żeby wyglądali ładniej. Ale jeśli się nie zetrze z nich kurzu, nie świecą się wcale. [Bogowie owi] nie czuli też, kiedy ich odlano.
6:24 - Płacono za nich każdą cenę, choć nie było w nich tchnienia żadnego życia.
6:25 - Ponieważ nie mogli się posługiwać własnymi nogami, trzeba było nosić ich na ramionach, pokazując przez to ludziom, że są nic nie warci. Wstydzą się nawet ci, co ich obsługują, muszą ich bowiem podtrzymywać, bo inaczej przewracają się na ziemię.
6:26 - Jeżeli zaś któregoś z tych bogów już postawią, to i tak nie może się sam poruszać; kiedy zaś któryś będzie pochylony, sam nie wyprostuje się. Dlatego kładzie się przed nimi dary jak przed zmarłymi.
6:27 - Tym zaś, co składa się im na ofiary, kapłani handlują, ciągnąc z tego zyski. Nie lepiej postępują ich niewiasty: robią dla siebie zapasy z mięsa ofiarnego, nic zaś nie dają ani ubogim, ani chorym. Ofiar dotykają zarówno kobiety nieczyste, jak i matki dopiero po połogu.
6:28 - Widzicie więc sami, że to żadni bogowie. Wcale się więc ich nie bójcie!
6:29 - I jak tu można ich w ogóle nazywać bogami? Tym bożkom ze srebra, złota i drzewa ofiary składają zwykłe kobiety.
6:30 - W ich świątyniach kapłani się rozsiadają, mają porozdzierane szaty, brody i włosy ostrzyżone a głowy wcale nie nakryte.
6:31 - Krzyczą i zawodzą przed swymi bogami, jak się to czyni na stypach pogrzebowych.
6:32 - Kapłani ściągają z bogów ich ubiory i stroją w nie własne żony i dzieci.
6:33 - Gdy ktoś tym bogom uczyni coś złego czy dobrego, nie są w stanie za to zapłacić.
6:34 - Nikomu nie mogą też przynieść bogactwa lub jakichkolwiek pieniędzy. A jeśli ktoś złoży im jakieś śluby, ale ich nie wypełnia, to i tak nie uczynią mu nic złego.
6:35 - Żadnego człowieka nie mogą uratować od śmierci ani wyrwać słabego spod władzy mocnego.
6:36 - Ślepemu nie potrafią przywrócić wzroku, a uwięzionemu - wolności.
6:37 - Nie mogą się ulitować nad wdowami, nie są w stanie przyjść z pomocą sierocie.
6:38 - Do zwykłych kamieni górskich podobni są owi bogowie z drewna, pozłacani i posrebrzani. Hańbą się okrywa, kto takim cześć składa.
6:39 - Jakże więc można w to wszystko wierzyć albo utrzymywać, że są to rzeczywiście bogowie?
6:40 - Sami Chaldejczycy znieważają tych bogów. Gdy bowiem mają wśród siebie jakiegoś niemego, który nie może mówić, to przyprowadzają go do Bela prosząc, żeby niememu przywrócił mowę, tak jakby Bel mógł ich w ogóle posłyszeć.
6:41 - Oni nie są w stanie zastanowić się i porzucić swoich bogów. Niczego nie rozumieją.
6:42 - Kobiety siedzą przy drogach, opasane sznurami, i palą otręby jakby kadzidło.
6:43 - Gdy któraś z nich zostanie wzięta spośród reszty przez jakiegoś przechodnia i odda mu się na osobności, to [wróciwszy] naśmiewa się ze swojej sąsiadki, że tamta nie okazała się godna podobnego szczęścia i jej sznur nie został jeszcze zerwany.
6:44 - Wszystko, co dzieje się wokół tych bogów, jest kłamstwem. Jakże ktoś może w to wszystko wierzyć, albo utrzymywać, że to rzeczywiście są bogowie?
6:45 - Bogów owych robią różni rzemieślnicy i złotnicy. Nie są oni więc niczym innym, jak tylko tym, czym mieli być według zamierzeń ich twórców,
6:46 - którzy sami nie żyją zresztą zbyt długo. Jakże więc można uważać za bóstwo to, co oni zrobili? Otóż nie! Żadną miarą!
6:47 - Tylko kłamstwo i wstyd zostawiają swemu potomstwu.
6:48 - Gdy bóstwom owym zagraża wojna lub inne nieszczęście, kapłani zastanawiają się wspólnie, gdzie można by się skryć z tymi bogami?
6:49 - Jak więc można nie zauważyć, że to żadni bogowie, skoro nie są w stanie ani uratować się przed wojną, ani ujść cało przed nieszczęściem?
6:50 - Są to zwykłe drewniane przedmioty, pokryte złotem lub srebrem. Widać z tego wyraźnie, że to wszystko jest oszustwem. Z czasem przekonają się wszystkie narody i królowie wszyscy, że to nie żadne bóstwa, a tylko wytwory rąk ludzkich, w których nie ma żadnych boskich mocy.
6:51 - Tak więc nikt już chyba nie będzie twierdził, że są to rzeczywiście bogowie.
6:52 - Bogowie owi nie mogą ustanawiać w żadnym kraju króla ani zesłać ludziom deszczu.
6:53 - Nie są w stanie rozsądzać spraw ludzkich ani wziąć w obronę tego, który doznał krzywdy. Są bowiem zupełnie bezradni, niczym wrony w powietrzu między niebem a ziemią.
6:54 - Kiedy pożar ogarnie świątynię bóstw drewnianych, pokrytych złotem i srebrem, wtedy kapłani sami ratują się ucieczką, a bóstwa płoną w ogniu jak drewniane belki.
6:55 - Nie są one w stanie przeciwstawić się jakiemukolwiek królowi lub wrogowi.
6:56 - Jakże więc ktokolwiek może przypuszczać albo wręcz wierzyć, że są to rzeczywiście bogowie? Ci bogowie z drewna, pokryci srebrem i złotem nie mogą się schronić przed żadnymi rabusiami lub złodziejami.
6:57 - Ci ostatni są mocniejsi, ściągają z bogów srebro i złoto razem z ich szatami, które były na nich nałożone. Zabierają wszystko i odchodzą, a bogowie pozostają bezradni, nic nie mogą zrobić.
6:58 - Zamiast więc być takim fałszywym bóstwem o wiele lepiej jest być królem, który może okazać swoją siłę, albo jakimś pożytecznym sprzętem domowym, którym jego właściciel dowolnie się posługuje. Lepiej niż owym oszukańczym bóstwem być drzwiami w domu, które chronią tego, co się w domu znajduje, lepiej być kolumną drewnianą w pałacu królewskim niż takim oszukańczym bóstwem.
6:59 - Słońce, księżyc i gwiazdy ustanowione po to, żeby dzięki swemu światłu były pożyteczne, chętnie poddają się swemu przeznaczeniu.
6:60 - Podobnie i błyskawica, kiedy ukaże się na niebie, przedstawia piękny obraz. Tak też jest i z wiatrem, który wieje na cały kraj.
6:61 - Kiedy Bóg rozkaże obłokom, żeby nadciągnęły nad całą ziemię, natychmiast wypełniają to polecenie.
6:62 - Albo gdy wreszcie ogień jest zsyłany z wysokości, aby pochłaniać góry i lasy, to dzieje się wszystko dokładnie według otrzymanego polecenia. Temu wszystkiemu bogowie owi nie dorównują ani pięknem, ani siłą.
6:63 - Dlatego ani wierzyć, ani utrzymywać nie można, że są to rzeczywiście bogowie. Nie są oni w stanie ani kary ludziom wymierzać, ani im dobrze czynić.
6:64 - Skoro więc już teraz wiecie, że nie są bogami, wcale się ich nie obawiajcie!
6:65 - Królom owi bogowie ani złorzeczyć, ani błogosławić też nie mogą.
6:66 - Narodom nie pokazują żadnych śladów na niebie. Nie mogą promieniować z nieba jak słońce lub księżyc.
6:67 - Zamiast takimi bóstwami lepiej być zwierzętami, które mogą uciec i schronić się w jakimś bezpiecznym miejscu.
6:68 - Nie ma więc żadnych dowodów, że są to rzeczywiście bóstwa. Dlatego wcale się ich nie bójcie!
6:69 - Ci z drewna wykonani, a złotem i srebrem pokryci bogowie są jak straszydła na ogórkowych grządkach, w rzeczywistości nie odstraszające nikogo.
6:70 - Albo jak krzak cierniowy w ogrodzie, na którym siadają najrozmaitsze ptaki, albo wreszcie jak trupy, wyrzucone w ciemności; tak bowiem wyrzuca się tych z drewna wykonanych, a złotem i srebrem pokrytych bogów.
6:71 - Po purpurze i bisiorze szat, które na nich butwieją, możecie się przekonać, że nie są to żadne bóstwa. Same one wkrótce będą stoczone przez robactwo i staną się pośmiewiskiem dla całego kraju.
6:72 - Tak więc lepiej jest być człowiekiem uczciwym, nie posiadającym żadnych posążków bogów, bo wtedy uniknie się pohańbienia.