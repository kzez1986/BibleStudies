23:1 - Wtedy tak odpowiedział Hiob:
23:2 - Dziś również muszę się poskarżyć, bo Jego ciężka ręka o jęk mnie przyprawia.
23:3 - Ach, gdybym wiedział, jak można Go znaleźć, jak dostać się tam, gdzie przebywa!
23:4 - Chciałbym Mu moje racje przedłożyć, mam bowiem usta pełne dowodów.
23:5 - Gdybym wiedział, jak będzie się bronił, gdybym mógł poznać wcześniej Jego słowa!
23:6 - Czy całą swą siłę przeciw mnie obróci? Ależ nie, zaledwie raczy mnie zauważyć!
23:7 - Stanie przeciw Niemu w tym sporze mąż prawy, ufam, że mój Sędzia przyzna mi rację.
23:8 - Idę Go szukać na wschodzie - tam Go nie ma, udaję się na zachód - też Go nie znajduję.
23:9 - Na północy - nie widzę, żeby działał, i na południu też Go nie dostrzegam.
23:10 - A On zna dobrze drogę, którą idę, z doświadczeń zaś, którym mnie poddaje, wyjdę czysty jak złoto.
23:11 - Stopy me podążają Jego śladem, za Nim idę, nie zbaczam w inną stronę.
23:12 - Nakazami warg Jego nie gardzę, słowa ust Jego przechowuję w sercu.
23:13 - Lecz On ciągle ten sam i któż Go zmieni? Co tylko postanawia, to zawsze wypełnia.
23:14 - I wykona także to, co dla mnie przeznaczył. Ma On, Wszechmocny, jeszcze różne zamiary.
23:15 - Dlatego też boję się Jego oblicza i lęk mnie ogarnia, kiedy o Nim myślę.
23:16 - Bóg napełnia bojaźnią me serce, Wszechmocny przeraża mnie sobą.
23:17 - Bo czyż nie jestem pogrążony w ciemnościach? Czy mrok nie spowija mej twarzy?