16:1 - Kiedy już sprowadzono arkę Bożą i umieszczono ją pod namiotem, który zbudował dla niej Dawid, złożono przed Bogiem ofiary całopalenia oraz pojednania.
16:2 - Złożywszy ofiary całopalenia i pojednania, Dawid pobłogosławił cały lud w imieniu Jahwe.
16:3 - Potem kazał dać Izraelitom, każdemu mężczyźnie i każdej kobiecie, po jednym bochenku chleba, po placku daktylowym i po placku z rodzynkami.
16:4 - Ustanowił też przed arką Jahwe lewitów, by pełnili swoją służbę. Do nich należało wzywanie imienia Jahwe, żeby Mu składać dziękczynienia, wielbić Go jako Jahwe, Boga Izraela.
16:5 - Oto imiona owych lewitów: Asaf jako przełożony, Zachariasz, jego zastępca, potem Uzzjel, Szemiramot, Jechiel, Mattitiasz, Eliab, Benajasz, Obed-Edom i Jejel. Wszyscy ci mieli grać na harfach i cytrach, Asaf zaś miał grać na cymbałach.
16:6 - Kapłani Benajasz i Jachazjel mieli ciągle grać na trąbach przed Arką Przymierza.
16:7 - I po raz pierwszy zarządził Dawid, żeby tak oto - śpiewając wraz z Asafatem i jego braćmi - wielbiono Jahwe:
16:8 - Dziękujcie Jahwe, wzywajcie imienia Jego, opowiadajcie o Jego dziełach między narodami.
16:9 - Śpiewajcie ku czci Jego, śpiewajcie Mu na chwałę psalmy, opowiadajcie dokoła o Jego cudach.
16:10 - Dumni bądźcie ze świętości jego imienia. Niech się raduje serce szukających Jahwe.
16:11 - Szukajcie Jahwe i mocy Jego, szukajcie nieustannie Jego oblicza.
16:12 - Wspomnijcie na cuda, których dokonał, na Jego dzieła i na mądrość ust Jego.
16:13 - Wy wszyscy synowie Izraela, a Jego słudzy, dzieci Jakuba, a Jego wybrani!
16:14 - Jahwe - On jest naszym Bogiem, a w Jego władaniu cała ziemia.
16:15 - Zawsze pamiętajcie o Jego przymierzu, o słowie, które dał dla tysiąca pokoleń.
16:16 - O przymierzu, które zawarł z Abrahamem, o przysiędze, jaką złożył Izaakowi.
16:17 - O prawie ustanowionym dla Jakuba, o przymierzu odwiecznym z Izraelem.
16:18 - Ustanawiając je, mówił: Dam ci kraj Kanaanu jako cząstkę twojego dziedzictwa.
16:19 - Kiedy jeszcze łatwo było was zliczyć, gdyście byli nieliczni i obcy na tej ziemi,
16:20 - gdyście się tułali od jednego do drugiego kraju, od jednego królestwa do drugiego ludu,
16:21 - On nie pozwalał, by was uciskano, i aby was bronić, zsyłał kary na królów i mówił:
16:22 - Nie podnoście ręki na mych pomazańców i zła nie czyńcie moim prorokom!
16:23 - Śpiewajcie dla Jahwe, wszystkie ludy ziemi, ogłaszajcie z dnia na dzień, że jest Zbawicielem!
16:24 - Opiewajcie Jego chwałę wśród narodów, Jego cuda pośród wszystkich ludów.
16:25 - Bo Jahwe jest wielki i bardzo godzien chwały, i lęk budzi większy niż wszyscy bogowie.
16:26 - Gdyż bóstwa wszystkich ludów - to nicość, Jahwe zaś stworzył niebiosa.
16:27 - Przed obliczem Jego majestat i chwała, a moc i radość tam, gdzie On przebywa.
16:28 - Rodziny wszystkich ludów, oddajcie Bogu chwałę i czcijcie Jego potęgę.
16:29 - Wychwalajcie Jahwe za święte imię Jego! Przynoście Mu dary, przychodźcie do Niego, odziani w święte szaty cześć Mu oddawajcie
16:30 - i drżyjcie przed Nim mieszkańcy całej ziemi. On okrąg świata utwierdził, że trwa niewzruszenie.
16:31 - Niech się rozradują niebiosa, niech weseli się ziemia, niech narody wołają, że Jahwe jest królem!
16:32 - Niech morze zaszumi wszystkim, co zawiera, niech weselą się pola roślinnością wszelką!
16:33 - Niech drzewa w lesie wydają okrzyki radości przed obliczem Jahwe, sędzią całej ziemi.
16:34 - Wychwalajcie Jahwe, bo dobry, bo na wieki miłosierdzie Jego.
16:35 - Wołajcie: Ratuj nas, Boże Zbawicielu, zbierz nas ponownie i wyprowadź spośród narodów, byśmy czcili zawsze Twoje święte imię i chlubili się tym, że Ci cześć składamy.
16:36 - Błogosławiony niech będzie Jahwe, Bóg Izraela, po wszystkie czasy, na wieki! A cały lud odpowiedział: Amen! oraz: Niech będzie Jahwe uwielbiony!
16:37 - Pozostawił Dawid przed Arką Przymierza Jahwe Asafa i jego braci, żeby pełnili przy niej nieustanną służbę, według zadań wyznaczonych na każdy dzień.
16:38 - Na odźwiernych [wyznaczył Dawid] Obed-Edoma z jego sześćdziesięcioma ośmioma krewnymi, Obed-Edoma, syna Jedutuna, i Chosę.
16:39 - Kapłan Sadok i jego bracia, także kapłani, mieli być zawsze przed przybytkiem znajdującym się na wyżynie Gibeonu,
16:40 - aby składać tam rano i wieczorem ofiary całopalenia na ołtarzu całopaleń i aby się w ten sposób dopełniało wszystko, co zostało napisane w prawie Jahwe i dane Izraelowi, by tego pilnie przestrzegał.
16:41 - Tuż obok nich znajdowali się Heman, Jedutun i reszta wybranych i przeznaczonych po imieniu do wychwalania Jahwe, bo na wieki miłosierdzie Jego.
16:42 - Pod opieką Hemana oraz Jedutuna znajdowały się trąby i cymbały dla tych, którzy mieli na nich grać, a także inne instrumenty używane przy śpiewach na cześć Boga. Synowie Jedutuna mieli swoje miejsce przy bramie.
16:43 - I wrócił cały lud - każdy do swego domu. Powrócił też Dawid, aby wnieść błogosławieństwo do swego domu.