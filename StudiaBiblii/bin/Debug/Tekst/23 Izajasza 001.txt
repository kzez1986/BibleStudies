1:1 - Izajasz, syn Amosa miał widzenie dotyczące Judy i Jerozolimy za czasów panowania królów judzkich Ozjasza, Jotama, Achaza i Ezechiasza.
1:2 - Posłuchajcie niebiosa, ziemio nadstaw uszu, bo oto przemawia Pan: Wykarmiłem twoich synów i pozwoliłem im wzrastać, a oni przeciwko Mnie wystąpili.
1:3 - Wół rozpoznaje własnego pana i osioł żłób swego właściciela. Tylko Izrael nie uznaje nikogo, niczego mój lud nie rozumie.
1:4 - Ach ty narodzie grzeszny, ludu obciążony winami, plemię pełne złości, przewrotne potomstwo! Wszyscy oni odeszli od Pana, wzgardzili Świętym Izraela i odwrócili się od Niego.
1:5 - Gdzież muszę wam zadać cios kolejny, bo nadal mnożycie wasze zdrady? Chora jest cała wasza głowa, wyczerpane zupełnie wasze serce.
1:6 - Caliście zepsuci, od stóp aż do głowy, pokrywają was opuchnięcia, sińce i otwarte rany; nic nie opatrzone, nie obwiązane niczym, nie zwilżone oliwą.
1:7 - Spustoszony cały wasz kraj, wszystkie miasta spalone, ziemię waszą na oczach waszych łupią wrogowie. Wszystko wygląda tak, jak kiedyś po swym nieszczęściu Sodoma.
1:8 - Tylko Córa Syjonu została jak skromna chatka w winnicy, jak szałas w ogrodzie warzywnym, albo jak oblężone miasto.
1:9 - Gdyby Pan Zastępów nie ocalił kilku, bylibyśmy wszyscy jak Sodoma, stalibyśmy się do Gomory podobni.
1:10 - Posłuchajcie tego, co mówi Pan, o wy, przywódcy Sodomy! Weź sobie do serca prawo naszego Boga o ty, ludu Gomory!
1:11 - Po cóż mi wasze niezliczone ofiary: mówi Pan. Przesyt czuję od całopaleń kozłów i od obfitości tłuszczu upasionych wołów. Odrazą Mnie napełnia krew cielców i baranów.
1:12 - Kiedy przyjdziecie, żeby Mnie się pokazać to czy zażąda ktoś od was, by wydeptywać me progi?
1:13 - Przestańcie mi już przynosić te niepotrzebne dary, gdyż ich dym napełnia Mnie odrazą. Święto nowiu księżyca, szabaty, zgromadzenia: nie znoszę już więcej tych świąt i uroczystości.
1:14 - Wasze nowie miesiąca i pielgrzymowania znienawidziłem całą moją duszą. Są mi prawdziwym ciężarem i już nie mam siły ich znosić.
1:15 - Gdy wyciągacie do Mnie swe ręce, Ja odwracam od was me oczy. Mnożyliście coraz bardziej swe modły, lecz Ja was nie słuchałem, bo wasze ręce całe krwią zbrukane.
1:16 - Obmyjcie się więc, oczyśćcie się! Usuńcie waszą złość sprzed mego oblicza, przestańcie nareszcie grzeszyć!
1:17 - Starajcie się dobro czynić, szukajcie tego, co prawe! Spieszcie z pomocą uciśnionym, bądźcie sprawiedliwi dla sierot, bierzcie w obronę wdowy!
1:18 - Przyjdźcie więc, by pospierać się ze Mną - mówi Pan. Jeśli grzechy wasze będą jak szkarłat, ponad śnieg wybieleją; jeśli będą jak purpura czerwone, staną się bielsze od wełny.
1:19 - Jeżeli gotowi jesteście słuchać, będziecie się żywić owocami ziemi.
1:20 - Lecz jeśli z uporem będziecie się buntować, miecz pożre was wszystkich.
1:21 - A czemuż stało się nierządnicą to miasto ongiś tak wierne? Góra Syjon tak kiedyś rozsądna, kiedyś miejsce sprawiedliwości, jest teraz zamieszkała przez samych morderców.
1:22 - Twoje srebra na złom zamieniono, a wino pomieszano z wodą.
1:23 - Zbuntowali się twoi książęta i stali się wspólnikami złodziei. Wszystkich ogarnęła żądza posiadania, każdy pragnie jakiegoś podarku. Nie uznają prawa sieroty, głuchymi się stali na wołanie wdowy.
1:24 - Taki więc wydał wyrok Pan Zastępów i Bóg Izraela potężny: Biada moim wrogom, bo teraz się zemszczę, użyję sobie na nieprzyjaciołach moich.
1:25 - I skieruję przeciw tobie mą rękę, i roztopię cię jak złom w płomieniach i oddzielę od ciebie ołów.
1:26 - I ześlę ci znowu sędziów jak kiedyś, i dam ci jak ongiś doradców. I znowu będą cię nazywać Miastem Sprawiedliwości i Twierdzą Wierności.
1:27 - I uratuje się Syjon swoim szacunkiem dla prawa, a jego nawróceni - dzięki sprawiedliwości.
1:28 - Zbuntowani i grzesznicy zostaną skruszeni i zginą ci wszyscy, co odeszli od Pana.
1:29 - I wstyd was ogarnie z powodu terebintów, którymi się rozkoszujecie; czerwienić się będziecie z powodu ogrodów, które was tak oczarowują.
1:30 - Sami bowiem będziecie niczym terebinty, o liściach bardzo już uwiędłych albo jak ogród pozbawiony wody.
1:31 - Wielcy tego świata staną się podpałką, a ich dzieła - zaledwie iskierką. Spłoną razem z dziełami swoimi i nie zdoła ich nikt uratować od ognia.