116:1 - Miłuję Pana za to, że mnie wysłuchał, gdym do Niego wołał,
116:2 - i nakłonił ku mnie swego ucha w dniu mojej modlitwy.
116:3 - Krępują mnie ze wszech stron więzy śmierci, lęk mnie ogarnia przed zejściem w zaświaty, uciski znoszę i udręki.
116:4 - Zacząłem tedy wzywać imienia Pańskiego: Ach, Panie, ratuj moje życie!
116:5 - Pan jest dobry i sprawiedliwy, Bóg nasz jest bardzo miłosierny.
116:6 - Pan strzeże ludzi serca prostego, gdy byłem w nieszczęściu, przyszedł mi z pomocą.
116:7 - Uspokój się więc, moje serce, bo Pan uczynił ci tak wiele dobrego.
116:8 - Uratował mnie przecież przed śmiercią, łzy na mej twarzy osuszył, a nogi chronił przed upadkiem.
116:9 - Kroczyć więc będę moją drogą przed Panem w krainie żyjących.
116:10 - Ufać nie przestałem, nawet gdy mówiłem, że jestem tak bardzo przybity,
116:11 - i gdy w mym przygnębieniu narzekałem, że wszyscy ludzie kłamią.
116:12 - Jak zdołam odpłacić Panu za wszystko, za wszelkie dobro, które mi uczynił?
116:13 - Podniosę kielich zbawienia i wzywać będę imienia Pańskiego.
116:14 - A wypełnię przyrzeczenia, które Panu złożyłem, jawnie wobec ludu całego.
116:15 - Cenna jest w oczach Pana śmierć tych, co Go miłują.
116:16 - Ach, Panie, ja przecież jestem tylko sługą, sługą i synem służebnicy Twojej. To Ty zdjąłeś ze mnie więzy.
116:17 - Będę Ci składał ofiary dziękczynne i wzywał imienia Pańskiego.
116:18 - A przyrzeczenia, które Panu złożyłem, wypełnię jawnie wobec ludu całego,
116:19 - w przedsionkach domu Pańskiego, pośrodku Jeruzalem. Alleluja.