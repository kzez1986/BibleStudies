68:1 - Dla kierującego chórem. Psalm Dawida. Pieśń.
68:2 - Gdy Bóg powstaje, wrogowie pierzchają, stronią od Niego ci, co Go nienawidzą.
68:3 - Znikają jak dym unoszony wiatrem albo jak wosk, co się topi w ogniu, tak giną sprzed oblicza Bożego grzesznicy.
68:4 - A sprawiedliwi cieszą się i radują przed Bogiem, i wykrzykują z wielkiego szczęścia.
68:5 - Śpiewajcie Bogu, grajcie imieniu Jego, wychwalajcie Tego, który jest na obłokach. Imię Jego wysławiajcie, radujcie się przed Jego obliczem.
68:6 - Ojcem dla sierot, a dla wdów opiekunem jest Bóg w swoich świętych przybytkach.
68:7 - Opuszczonych sprowadza do domu, uwięzionych znów obdarza szczęściem, lecz opornych pozostawia na wyschłej ziemi.
68:8 - Gdy szedłeś, o Boże, przed Twym ludem, kiedy przemierzałeś pustynię,
68:9 - wtedy zadrżała cała ziemia, niebiosa deszcz zesłały przed Bożym obliczem, drżał Synaj przed Bogiem, Bogiem Izraela.
68:10 - Boże, to Ty spuściłeś strumienie deszczu i ożywiłeś znów więdnącą ziemię, dziedzictwo Twoje.
68:11 - I znalazły na niej mieszkania wszystkie Twoje stworzenia, w swej dobroci, o Boże, zaopiekowałeś się biedakiem.
68:12 - Pan wyrzekł swoje słowo, i wielu jest tych, co Jego tryumf głoszą.
68:13 - A władcy zastępów chronią się, uciekają, w domu zaś rozdziela się łupy.
68:14 - Co wam zostanie w zagrodach? Gołębica o skrzydłach lśniących srebrem, o piórach ciemnozłocistych.
68:15 - Gdy Wszechmocny rozpraszał władców, śniegi spadły na górę Salmon.
68:16 - Góro Boża, góro Baszanu, łańcuchu górski, bogaty w szczyty Baszanie!
68:17 - Dlaczego patrzycie z zawiścią, wy, góry wysokie, na górę, która stała się mieszkaniem Boga, na której Bóg będzie mieszkał na wieki?
68:18 - Niezliczone są Boże rydwany, idą w tysiące tysięcy: z Synaju podąża Pan do Swojego przybytku.
68:19 - Wstępujesz na górę, więźniów prowadzisz, synów ludzkich jako dar przyjmujesz, muszą pozostawać u Ciebie nawet ci, o Panie, którzy nie chcą Cię słuchać.
68:20 - Bądź uwielbiony, o Panie, dnia każdego, który nas dźwigasz Ty, Bóg nasz, pomoc nasza.
68:21 - Bóg nasz jest Bogiem, który ocala, Bóg, Pan nasz, ratuje nas przed śmiercią.
68:22 - Bóg umie roztrzaskać głowy swoich wrogów, okryte włosami głowy bezbożników, którzy trwają w grzechach.
68:23 - Powiedział Pan, że ich prowadził od Baszanu, że wydobył ich nawet z głębin morskich.
68:24 - Zapowiedział, że ich stopy we krwi będą brodzić, a języki psów lizać będą wrogów.
68:25 - O Boże, przecież widzieli Twój pochód i jak wkraczał Bóg mój i Król do swojego przybytku.
68:26 - Na przodzie szli śpiewacy, za nimi harfiarze, między nimi dziewczęta z małymi bębnami.
68:27 - Zbierzcie się razem i wychwalajcie Boga i Pana - wy ze źródła Izraela,
68:28 - od Beniamina, najmniejszego rodu, niech ciągną książęta Judy, książęta Zabulona i Neftalego!
68:29 - Racz, Boże, okazać Twoją potęgę, tę Bożą moc, którą już kiedyś pokazałeś
68:30 - ze świątyni Twojej, wysoko ponad Jeruzalem. Niechaj przynoszą Ci dary królowie.
68:31 - Grozą napełnij dzikiego zwierza w sitowiu i stada byków, i pogańskich mocarzy. Przynoszących srebro powal na ziemię, rozprosz narody, co lubują się w wojnach.
68:32 - Możni tego świata, przychodźcie z Egiptu, Kuszyci, wznoście wasze ręce do Boga!
68:33 - Wszyscy królowie ziemi, śpiewajcie Bogu, śpiewajcie i grajcie Panu na chwałę!
68:34 - To on pojawia się na niebie, na nieboskłonie odwiecznym, to Jego głos się rozlega, głos przepotężny.
68:35 - Wysławiajcie potęgę Boga, którego majestat nad Izraelem, a moc dosięga obłoków.
68:36 - Bóg pełen majestatu w przybytku swoim, Bóg Izraela obdarza swój lud siłą i mocą. Niech będzie Bóg uwielbiony.