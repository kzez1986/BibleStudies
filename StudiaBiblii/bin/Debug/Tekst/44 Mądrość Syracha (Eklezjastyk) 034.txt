34:1 - Nierozumni mają tylko próżne i zwodnicze nadzieje, a senne marzenia uskrzydlają głupców.
34:2 - Przywiązywać do snów znaczenie to jakby cień chwytać albo gonić za wiatrem.
34:3 - Sny są podobne do odbić w zwierciadle, twarz ma przed sobą swoją podobiznę.
34:4 - Co czystego można otrzymać z nieczystości lub jaką prawdę wydobyć z zakłamania?
34:5 - Zaklęcia, wróżby i sny - to same próżności, to urojenia ciężarnych kobiet.
34:6 - Chyba że chodzi o to, co Bóg na nas zsyła. W przeciwnym razie nie zważaj na nie wcale.
34:7 - Przez sny wykoleiło się już bardzo wielu ludzi, zawierzywszy im, zbłądzili bardzo.
34:8 - Prawo należy wypełniać bez żadnego kłamstwa, a mądrość jest pełna, gdy towarzyszy jej szczerość.
34:9 - Wiele się uczy ten, kto dużo podróżuje, a człowiek z doświadczeniem mądrze przemawia.
34:10 - Kto nie jest doświadczony, wie bardzo niewiele, kto dużo podróżował, wie, jak postępować.
34:11 - Ja widziałem wiele podczas mych podróży i zrozumiałem więcej, niż umiałbym powiedzieć.
34:12 - Wiele razy byłem w niebezpieczeństwie śmierci, a oto w jaki sposób wychodziłem cało:
34:13 - Duch bogobojnych zawsze żyć będzie, bo zaufali Temu, który może ocalić.
34:14 - Bojący się Pana niczego się nie lękają, nie drżą przed nikim, gdyż Bóg jest ich nadzieją.
34:15 - Szczęśliwa dusza, która boi się Pana, na Nim będzie mogła się oprzeć, bo On jej podporą.
34:16 - Pan kieruje oczy na tych, co Go kochają, jest dla nich osłoną i podporą silną. Na pustyni jest dla nich schronieniem przed wiatrem i cieniem przed upałem w porze południowej, pomocą w przezwyciężaniu przeszkód, a przed upadkiem - pewnym podtrzymaniem.
34:17 - To On podnosi duszę i wzrok rozpromienia, to On daje życie, zdrowie i błogosławieństwo.
34:18 - Składać ofiarę z pieniędzy nieuczciwie zdobytych to drwić sobie [z Boga samego], dary składane przez bezbożnych nie są [Bogu] miłe.
34:19 - Najwyższy nie przyjmuje ofiar od bezbożnych, a grzechy przebacza nie dla mnóstwa ofiar.
34:20 - Składać ofiary z dobytku biedaków, to oddawać w ofierze syna na oczach jego ojca.
34:21 - Życie biedaka - to skromne pożywienie, odbierać mu je, to jakby popełniać morderstwo.
34:22 - Zabierać biednemu to, co ma do życia, to tak jakby pozbawiać go życia. Nie uiszczać należnej zapłaty, to jakby krew przelewać.
34:23 - Kiedy jeden buduje, a drugi burzy, to żaden stąd pożytek, a tylko umęczenie.
34:24 - Kiedy jeden błogosławi, a drugi złorzeczy, to czyjego głosu Pan będzie słuchał?
34:25 - Temu, kto oczyszcza się po dotknięciu zmarłego, a potem znów go dotyka, po cóż będzie potrzebne oczyszczenie?
34:26 - Tak też jest z człowiekiem poszczącym za grzechy: odchodzi i za chwilę nowe grzechy popełnia. Któż zatem wysłucha jego modłów i jaki pożytek z jego uniżenia?