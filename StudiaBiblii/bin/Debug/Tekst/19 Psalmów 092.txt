92:1 - Psalm. Pieśń na dzień szabatu.
92:2 - O, jak dobrze jest dziękować Panu i wysławiać Twoje imię, o Najwyższy,
92:3 - opowiadać rankiem o Twojej dobroci, a nocami - o Twojej wierności,
92:4 - grać Ci na lirze o dziesięciu strunach i na harfie i śpiewać przy dźwięku cytry.
92:5 - Uradowałeś mnie bowiem swoimi czynami, Panie, będę opiewał dzieła rąk Twoich.
92:6 - Jak wielkie są Twoje dzieła, Panie. jak głębokie są Twoje myśli.
92:7 - Nigdy tego nie dostrzeże człowiek nierozumny, szalony - nie zrozumie niczego.
92:8 - A chociaż bezbożni się mnożą i plenią złoczyńcy, to tylko po to, byś ich wszystkich wyniszczył.
92:9 - Ty zaś, o Panie, jesteś Najwyższy, Ty będziesz trwał na wieki.
92:10 - A Twoi wrogowie, o Panie, wrogowie Twoi wyginą, rozproszą się nawzajem wszyscy, którzy źle czynią.
92:11 - Obdarzyłeś mnie siłą bawołu, namaściłeś mnie świeżym olejem.
92:12 - Z góry patrzę na moich prześladowców, na wszystkich, którzy na mnie nastają, słyszę też o losie, jaki spotkał bezbożnych.
92:13 - Sprawiedliwy zaś zakwitnie jak palma i będzie rósł jak cedr na Libanie.
92:14 - Zasadzony w przybytku Pana, zakwitnie na dziedzińcach Boga naszego.
92:15 - Nawet w starości będzie dawał plony i zawsze będzie soczysty i świeży.
92:16 - I ciągle będzie mówił: Pan jest sprawiedliwy, On jest moją Opoką, nie ma w Nim żadnej skazy.