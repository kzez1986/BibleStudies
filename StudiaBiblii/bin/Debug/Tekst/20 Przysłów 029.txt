29:1 - Gdy ktoś mimo napomnień pozostaje przy swoim, spotka go nagle nieszczęście i nic mu nie pomoże.
29:2 - Cieszy się lud cały, gdy sprawiedliwi górują, gdy zaczynają rządzić występnymi, wzdycha cały naród.
29:3 - Raduje swego ojca, kto mądrość miłuje, marnuje swoje dobra, kto chodzi do nierządnic.
29:4 - Król praw strzegący umacnia swe państwo, lecz niszczy je, gdy zacznie podatkami uciskać.
29:5 - Kto bliźniemu głosi pochlebstwa, dla jego nóg przygotowuje sidła.
29:6 - Zły sam się wikła w swoich występkach, a sprawiedliwy cieszy się swym szczęściem.
29:7 - Sprawiedliwy ma zrozumienie dla sprawy ubogich, a bezbożny niczego zrozumieć nie chce.
29:8 - Siejący niepokój powodują rozruchy, a mądrzy je łagodzą.
29:9 - Gdy mądry spiera się z głupim, głupi krzyczy i się śmieje i końca sporu nie widać.
29:10 - Mordercy nienawidzą sprawiedliwych, ci, co dobrze czynią, troszczą się o ich życie.
29:11 - Głupiec folguje wszystkim swoim chuciom, a mądry nad nimi panuje.
29:12 - Gdyby panujący wierzyli kłamstwom, byliby zbrodniarzami wszyscy ich poddani.
29:13 - Spotykają się razem biedak i oprawca, a Pan oczom obydwu wciąż dostarcza światła.
29:14 - Król, który bierze w obronę ubogich, trwałość zapewnia swojemu tronowi.
29:15 - Mądrość przekazuje się rózgą i karceniem, chłopiec nie karany jest hańbą dla matki.
29:16 - Gdzie panują bezbożni, tam same występki, ale sprawiedliwi przeżyją ich klęskę.
29:17 - Karć swego syna, a zmartwień ci zaoszczędzi i serce twoje napełni radością.
29:18 - Bez prorockich objawień naród dziczeje, szczęśliwy ten, kto zachowuje prawo.
29:19 - Samymi słowami nie poprawi się sługi, i tak wszystko rozumie, ale się nie zmienia.
29:20 - Widzisz tego człowieka, co tak szybko mówi? Większa nadzieja, że się głupi poprawi, niż że on się zmieni.
29:21 - Sługa rozpuszczony za młodu zaczyna się w końcu buntować.
29:22 - Człowiek nieopanowany ciągle wszczyna kłótnie, łatwo w gniew popadający mnożą swoje grzechy.
29:23 - Pycha poniża człowieka, pokorny zaś zawsze zdobywa chwałę.
29:24 - Kto się ze złodziejem zadaje, krzywdzi samego siebie, słyszy wprawdzie przekleństwa, lecz się nie przyznaje.
29:25 - Strach do upadku prowadzi człowieka, bezpieczny jest ten, kto zaufał Panu.
29:26 - Wielu zabiega o względy władcy, lecz wszystkim tylko Pan przyznaje prawo.
29:27 - Złoczyńca budzi u sprawiedliwych odrazę, a sprawiedliwym brzydzą się bezbożni.