17:1 - W dwunastym roku panowania Achaza, króla judzkiego, królem izraelskim w Samarii został Ozeasz, syn Eli. Jego rządy trwały dziewięć lat.
17:2 - Czynił wszystko, co złe w oczach Jahwe, ale nie aż do tego stopnia jak poprzedzający go królowie izraelscy.
17:3 - Zaatakował go Salmanassar, król Asyrii, któremu Ozeasz uległ, a cały kraj musiał od tej pory płacić daninę.
17:4 - Po jakimś czasie król asyryjski odkrył spisek, który uknuł przeciw niemu Ozeasz. Wysłał mianowicie Ozeasz swoich ludzi do króla Egiptu, So, i zaprzestał płacenia królowi Asyrii corocznej daniny. Kazał go tedy król Asyrii pojmać, zakuć w kajdany i wtrącić do więzienia.
17:5 - Potem przemierzył król asyryjski cały kraj i zaatakował Samarię, którą oblegał przez trzy lata.
17:6 - W dziewiątym roku panowania Ozeasza król asyryjski zdobył Samarię. Wszystkich jej mieszkańców izraelskich uprowadził do Asyrii i osiedlił w Chalach nad rzeką Chabor, płynącą w ziemi Gozan oraz w miastach Medów.
17:7 - Wszystko to stało się dlatego, że synowie Izraela grzeszyli przeciwko Jahwe, swemu Bogu, który ich wyprowadził z ziemi egipskiej, spod władzy faraona, króla egipskiego, a także dlatego, że czcili obcych bogów.
17:8 - Dokonywali obrzędów takich jak narody, które Jahwe usunął z ziem przeznaczonych dla synów Izraela, i naśladowali złe przykłady królów izraelskich.
17:9 - Synowie Izraela usiłowali ukrywać zło, którego się dopuszczali wobec Jahwe, swego Boga. Budowali sobie miejsca kultu na wyżynach, na wszystkich wieżach swych miast - poczynając od baszt strażników, a kończąc na umocnieniach miejskich.
17:10 - Wznosili sobie stele i aszery na wszystkich pagórkach i pod każdym zielonym drzewem.
17:11 - Palili także kadzidła na wszystkich wyżynach, tak jak to czyniły narody, które Jahwe usunął przed nimi, i dopuszczali się rzeczy niegodziwych, przyprawiających o gniew Jahwe.
17:12 - Służyli bożkom, a Jahwe powiedział im kiedyś: Nie wolno wam tego czynić!
17:13 - Dawał więc Jahwe świadectwo o złych czynach Izraela i Judy przez wszystkich ich proroków i „widzących”, którzy nawoływali: Zawróćcie z waszych dróg złych i zacznijcie przestrzegać moich nakazów oraz pouczeń, i zachowujcie prawo, które przekazałem waszym ojcom, ogłaszając je przez usta moich proroków.
17:14 - Ale oni wcale nie słuchali: twarde stały się ich karki, tak jak karki ojców, którzy nie chcieli wierzyć w Jahwe, swego Boga.
17:15 - Odrzucili zarówno jego pouczenia, jak i przymierze, które zawarł kiedyś z ich ojcami, i nie zważali na to, co przeciwko im mówił. Gonili za nikczemnością, oddawali się próżności na wzór narodów, które ich otaczały, choć Jahwe przykazał, by ich nie naśladowali.
17:16 - Lekceważyli wszystkie nakazy Jahwe, swego Boga, czyniąc sobie dwa cielce odlane [z metalu] oraz aszery. Kłaniali się wszystkim zastępom niebieskim i służyli Baalowi.
17:17 - Przeprowadzali przez ogień swoich synów i swoje córki, zajmowali się czarami i wróżbiarstwem oraz czynili wszystko, co złe w oczach Jahwe, powodując tym jego zagniewanie.
17:18 - I rozgniewał się Jahwe na Izraela tak bardzo, że odrzucił go sprzed swojego oblicza.
17:19 - Pozostało tylko pokolenie Judy, chociaż Juda również nie przestrzegał nakazów Jahwe, swego Boga, i naśladował złe postępowanie synów Izraela.
17:20 - Odtrącił więc Jahwe od siebie cały dom Izraela, zesłał na niego ucisk, wydał go w ręce ciemiężycieli, tak że znikł on na zawsze sprzed jego oblicza.
17:21 - I odłączył Jahwe Izraela od domu Dawida, gdy obwołali sobie królem Jeroboama, syna Nebata. To właśnie Jeroboam odwrócił od Jahwe i doprowadził [cały naród] do wielkich występków.
17:22 - Synowie Izraela naśladowali potem Jeroboama we wszystkich jego grzechach.
17:23 - Nie chcieli się opamiętać, tak że Jahwe odrzucił ich daleko sprzed swego oblicza, jak to przepowiedział przez usta wszystkich swoich sług, proroków. I został Izrael wzięty do niewoli i uprowadzony daleko od swojego kraju, do Asyrii, gdzie przebywa do dnia dzisiejszego.
17:24 - Król Asyrii sprowadził różne ludy z Babilonu, z Kuta, z Awwa, z Chamat i z Sefarwaim i osiedlił je w miastach Samarii na miejscu synów Izraela. Wzięli więc w posiadanie całą Samarię i zamieszkali w jej miastach.
17:25 - Kiedy już się tam osiedlili na dobre, nie okazywali żadnej bojaźni przed Jahwe. Zesłał przeto Jahwe na nich gromady lwów, które ich nękały.
17:26 - Przekazano tedy taką wiadomość królowi asyryjskiemu: Ludy, które wysiedliłeś stąd i osiedliłeś w miastach Samarii, nie wiedzą, jak należy służyć Bogu tego kraju. Bóg ten zesłał przeto na nich gromady lwów, które ich teraz rozszarpują, a wszystko dlatego, że oni nie wiedzą, jak należy służyć Bogu tego kraju.
17:27 - Król asyryjski wydał zatem takie polecenie: Poślijcie tam jednego z tych kapłanów, których uprowadziliście stamtąd do niewoli. Niech uda się tam, niech tam zamieszka i poucza ludzi, jak należy służyć Bogu tamtego kraju.
17:28 - Wówczas jeden z tych kapłanów, którzy zostali uprowadzeni z Samarii do niewoli, udał się tam, osiadł w Betel i uczył ludzi, jak powinni czcić Jahwe.
17:29 - Lecz ludzie ci, mieszkańcy poszczególnych miast, czynili sobie własne bożki i umieszczali je w sanktuariach w miastach przez nich zamieszkanych, na wyżynach przygotowanych przez Samarytan.
17:30 - Ludzie przybyli z Babilonu uczynili sobie Sukkot-Benota, przybysze z Kuta ulepili Nergala, a ci, którzy przyszli z Chamat - Aszima.
17:31 - Awwici uczynili Nibchaza i Tartaka. Sefarwaici palili swoje dzieci w ogniu na cześć Adrameleka i Anammeleka, bogów Sefarwaim.
17:32 - Czcili także Jahwe i ustanawiali kapłanów na wyżynach, wybierając ich spośród własnego ludu, i kapłani ci składali za nich ofiary na wyżynach.
17:33 - W ten sposób czcili oni Jahwe, ale równocześnie służyli własnym bogom, tak jak to czyniły narody, spośród których zostali tu przesiedleni.
17:34 - Swoich dawnych obyczajów przestrzegają do dnia dzisiejszego. Nie żywią żadnej bojaźni przed Jahwe, nie przestrzegają pouczeń ani nakazów, ani praw, ani przykazań danych przez Jahwe synom Jakuba, któremu sam dał imię Izrael.
17:35 - Jahwe zawarł z nimi przymierze i wydał im takie polecenie: Nie wolno wam czcić obcych bogów, nie możecie im oddawać pokłonów; nie będziecie im ani służyć, ani składać żadnych ofiar.
17:36 - Natomiast bójcie się Jahwe, waszego Boga, Tego, który swoją wielką potęgą i wyciągniętym ramieniem wywiódł was z ziemi egipskiej, Jemu się kłaniajcie, na Jego cześć składajcie ofiary.
17:37 - Będziecie zachowywać przykazania, polecenia, prawa i nakazy, które wam wydał. Będziecie wprowadzać je w życie i nie będziecie czcić obcych bogów.
17:38 - Nie będziecie też zapominali o przymierzu, które zawarłem z wami, i nie będziecie oddawali czci obcym bogom.
17:39 - Będziecie zaś czcić Jahwe, waszego Boga, Tego, który was będzie wybawiał z rąk waszych nieprzyjaciół.
17:40 - Inni Go jednak nie posłuchali, lecz nadal trzymali się swoich dawnych obyczajów.
17:41 - Czcząc Jahwe, narody owe równocześnie oddawały cześć swym bożkom, a ich dzieci i wnuki czynią aż po dzień dzisiejszy to, co czynili ich ojcowie.