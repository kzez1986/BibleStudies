10:1 - Biada tym, co ogłaszają bezbożne prawa, i ustanawiają przepisy krzywdzące.
10:2 - Biada tym, co uciśnionych nie bronią i pozbawiają praw ubogich mego ludu, a wdowy - czynią swoim łupem i ograbiają sieroty.
10:3 - Co wy uczynicie, gdy nadejdzie dzień kary, i gdy z dala pocznie się zbliżać zagłada? Dokąd będziecie uciekać, żeby znaleźć pomoc? A gdzie zostawicie wszystkie wasze bogactwa?
10:4 - Nie pozostanie wam już nic więcej, jak pochylić się nisko pomiędzy jeńcami i padać razem pośród innych zabitych. Ale i wtedy nie ustał gniew Pana i wyciągnięta jest nadal Jego prawica.
10:5 - Biada Assurowi, bo stał się rózgą mego gniewu i biczem, którym chłosta moja zapalczywość.
10:6 - Posyłam go przeciw narodowi złemu, kieruję go przeciw ludowi, który i mnie gniewa. Ograbi go i wyniszczy doszczętnie i zdepcze go jak uliczne błoto.
10:7 - Lecz Assur nie był tego zdania, i nie tak w sercu swoim sądził. Pragnął on tylko zagłady innych i posiekania na części niezliczonych narodów.
10:8 - Mówił bowiem Assur: Czyż moi dowódcy nie są też królami?
10:9 - Czyż Kalno nie jest takie jak Karkemisz, a Chamat czy nie jest podobne do Arpad, Samaria zaś do Damaszku?
10:10 - Ręka moja dosięgła królestwa idolów, bogatszych w posągi niż Jeruzalem i Samaria.
10:11 - Tak więc co uczyniłem Samarii oraz jej idolom, to uczynię Jerozolimie i jej obrazom.
10:12 - Kiedy Pan ukończy całe swoje dzieło na Górze Synaj i w Jerozolimie, unicestwi też zamysły wyniosłego serca króla Asyryjskiego i pewność jego patrzenia na wszystkich z góry.
10:13 - Powiedział bowiem tak: Działałem siłą mojego ramienia i moją przebiegłością, gdyż mądry jestem. Odsunąłem dalej granice ludów, złupiłem wszystkie ich skarbce, a mieszkańców w proch obróciłem.
10:14 - Sięgnąłem mą ręką jak do gniazda po bogactwa wszystkich narodów. I jak zbiera się razem porozrzucane jaja, tak ja zebrałem razem całą ziemię. Nikt przy tym nawet nie ruszył skrzydłami, nikt dzioba nie otworzył i nikt nawet nie pisnął.
10:15 - Czy siekiera przechwala się przed tym, który jej używa? Czy piła czuje się ważniejsza, od tego, który nią pracuje? Czy kij kieruje tym, który go bierze do ręki? Czy można prętem podnieść do góry coś, co nie jest z drzewa?
10:16 - Dlatego Pan Zastępów słabością pokarze ich wojowników. I roznieci ogień pod dobrami Assura, płomienie wszystko pochłaniające.
10:17 - Światłość Izraela zamieni się w ogień, a jego Święty stanie się płomieniem, który ogarnia i trawi wszelkie ciernie i wszystkie chwasty w ciągu dnia jednego,
10:18 - a także obfitość lasów z całą ich zielenią. Unicestwi i ciało i duszę; będzie tak, jakby ktoś konał na ciężką chorobę.
10:19 - Z lasu zostanie tak mało drzew, że łatwo je policzyć; spisać je będzie mogło nawet małe dziecko.
10:20 - W dniu owym nawet resztki Izraela i ci co ocaleli z Jakuba nie będą się już opierać na tym, który ich wyniszcza, lecz zaczną polegać na prawdzie o Bogu Świętym całego Izraela.
10:21 - Wróci tylko Reszta, Reszta Jakuba, powróci do Boga Mocnego.
10:22 - Ludu mój, izraelski! Choćby was było tak dużo jak piasku nad morzem, wróci tu tylko niewielka Reszta. Zapadł już wyrok, który ukaże pełnię sprawiedliwości.
10:23 - Bo zniszczenie, które postanowił Pan Bóg Zastępów obejmie kraj cały.
10:24 - I dlatego powiedział Pan Zastępów: Ludu mój, który mieszkasz na Syjonie, nie lękaj się tak bardzo Assura, który cię rózgą chłosta i kij na ciebie podnosi!
10:25 - Bo już niewiele, bardzo niewiele czasu, a złość moja przeminie, ich zaś wytracę w moim gniewie.
10:26 - Na niego Pan Zastępów podniesie swoją rózgę i pokarze go tak, jak na skale Oreb Madiana, albo jak wtedy gdy w stronę morza laskę wyciągał, i podnosił ją nad drogą Egiptu.
10:27 - Za dni owych zsunie się jego ciężar z twych ramion, jego brzemię przestanie twój kark obciążać.
10:28 - Tymczasem on się zbliża od strony Rimmon, przybywa od Ajjat i przekracza Migron, tabory zaś zostawia w Mikmas.
10:29 - Przełęczą przechodzą [góry], zatrzymują się na noc w Geba. Poruszyło się wtedy całe Rama, a Gibea Saulowa uciekło.
10:30 - Krzycz na cały głos Bat-Gallim, posłuchaj jej i ty Laisza, odpowiedz jej Anatot!
10:31 - Uciekają mieszkańcy Madmeny, chronią się wszyscy z Gebim.
10:32 - A on jeszcze dzisiaj zatrzyma się w Nob, i podniesie swą rękę na górę Córy Syjonu i będzie groził wzgórzom Jeruzalem.
10:33 - A oto i Pan Bóg Zastępów, który głośno drzewom obcina korony. Zostały już ścięte najwyższe wierzchołki, najpotężniejsze drzewa powalone.
10:34 - Pod siekierą pada wielki gąszcz leśny, znika cały Liban i jego wspaniałości.